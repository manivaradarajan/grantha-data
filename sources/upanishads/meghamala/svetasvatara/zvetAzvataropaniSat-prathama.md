**।। श्रीः ।।**

**कृष्णयजुर्वेदीया**

**श्वेताश्वतरोपनिषत्**

**[शान्तिपाठः]**

**ओम् – पूर्णमदः पूर्णमिदं पूर्णात् पूर्णमुदच्यते ।****पूर्णस्य पूर्णमादाय पूर्णमेवावशिष्यते ।।****भद्रं कर्णेभिः शृणुयाम देवाः भद्रं पश्येमाक्षभिर्यजत्राः ।****स्थिरैरङ्गैस्तुष्टुवागंसस्तनूभिः व्यशेम देवहितं यदायुः ।।****सह नाववतु सह नौ भुनक्तु सहवीर्यं करवावहै ।****तेजस्वि नावधीतमस्तु मा विद्विषावहै ।।****।। ओं शान्तिः शान्तिः शान्तिः ।।**

**प्रथमोऽध्यायः**

**हरिः ओम् । ब्रह्मवादिनो वदन्ति’**

**किं कारणं ब्रह्म कुत: स्म जाता: जीवाम केन क्व च सम्प्रतिष्ठाः ।**

**अधिष्ठिताः केन सुखेतरेषु वर्तामहे ब्रह्मविदो व्यवस्थाम् ।। १ ।।**

**प्रकाशिका**

**श्रीरङ्गरामानुजमुनिविरचिता**

**[मङ्गलम्]**

अतसीगुच्छसच्छायमञ्चितोर:स्थलं श्रिया ।

अञ्जनाचलशृङ्गारमञ्जलिर्मम गाहताम् ।।

**(****गुरुवन्दनम्।**

व्यासं लक्ष्मणयोगीन्द्रं प्रणम्यान्यान् गुरूनपि ।

श्वेताश्वतरमन्त्राणां विवृति करवाण्यहम् ।।

स्वेतरसमस्तचेतनाचेतनविलक्षणपरमात्मस्वरूपनिर्दिधारयिषया इयमुपनिषत् आरभ्यते । विद्यास्तुत्यर्थमाख्यायिकामाह – **ब्रह्मवादिनो** **बदन्ति** इति । ब्रह्मवदनशीला मुनयः वक्ष्यमाणाप्रकारेण वदन्ति स्म इत्यर्थः । किमिति । हे **ब्रह्मविदः** । जगतः कारणं ब्रह्म किन्देवतारूपम्? कस्माद्ब्रह्मणोऽस्माकं जन्म स्थितिश्च संप्रतिष्ठाशब्दितो लयश्य । केन वा ब्रह्मण अधिष्ठिताः तत्परतन्त्रास्सन्तः, अनसि ऊतगोसंघवत्, जिहासितेषु दुःखरूपेषु जन्मसु विशिष्टाम् अवस्थितिमनुसृत्य वर्तामहे । सुप्रतिष्ठेति पाठेऽप्ययमेवार्थः ।

**[****कालादीनां** **ब्रह्मकारणत्वनिराकरणम्]**

**कालः** **स्वभावो** **नियतिर्यदृच्छा** **भूतानि** **योनिः** **पुरुष** **इति** **चिन्त्यम्** **।**

**संयोग** **एषां** **न** **त्वात्मभावादात्माऽप्यनीशः** **सुखदुःखहेतोः** **।।** **२** **।।**

ननु कारणं ब्रह्म सिद्धवत्कृत्य किन्देवतारूपमिति प्रश्न एवानुपपन्नः । तस्यैवानभ्युपगन्तव्यत्वात् । लोके हि कालज्ञाः कालमेव सर्वकारणमाचक्षते । लोकायतिकास्तु स्वभावमेव हेतुमाचक्षते । मीमांसकास्तु नियतिलक्षणं कर्मैव हेतुं मन्यन्ते । अपरे अहेतुकत्वलक्षणं यादृच्छिकत्वम् । अपरे पञ्चभूतानि । प्रकृति केचित् । पुरुषं केचिदाचक्षते । तेषामन्यतमः पक्षोऽस्तु । किं ब्रह्मकारणवादाभ्युपगमेन इत्याशङ्क्याह **काल** ‘ इति । कालादीनि कारणमित्येतन्न युक्तिसहम् । दोषाणां बहूनां स्फुरणात् । चिन्त्यम् न निश्चेतुं शक्यम्। अचेतनानां चेतनस्य वा प्रत्येकं हेतुत्वासम्भवात् इत्यर्थः । ननु एषां संयोगो हेतुर्भवितुमर्हति । न च एषां संयोजकाभावः शङ्कितव्यः । तेषां मध्ये आत्मनश्चेतनस्य संयोजकस्य सद्भावेन संयोगसम्भवात् इत्याशक्य आत्मनः स्वातन्त्र्ये सुखभोक्तृत्वमेव स्यात् । न दुःखभोक्तृत्वम् । अतः सुखदुःखानुभवितः जीवस्यादि न नियन्तृत्त्वं सम्भवतीत्याह – सयोगः – हेतोः । उक्तोऽर्थः । न त्वात्यभावात् इत्या तु शब्दः एवार्थः । आत्मसद्भावात् संयोगः सम्भवतीत्येतत्रैवेत्यर्थः । ब्रह्मणोऽप्यपरिणामिन-उपादानत्वं च न सम्भवतीति भावः ।

**[****देवशक्तिनिर्धारणम्****]**

**ते** **ध्यानयोगानुगता** **अपश्यन्** **देवात्मशक्ति****‘****स्वगुणैनिंगूढाम्** **।**

**यः** **कारणानि** **निखिलानि** **तानि** **कालात्मयुक्तान्यधितिष्ठत्येकः** **॥** **३** **॥**

**ते** इति । एवं ध्यायनयोगयुक्ता मुनयः, ‘अपहतपाप्मा दिव्यो देव एको नारायणः’ (अध्यात्म.उ.१) इति श्रुतिप्रसिद्धदेवशब्दितनारायणात्मिकां कार्योपयोग्य- पृथक्सिद्धविशेषणत्वेन शक्तिशब्दितां सत्त्वरजस्तमोलक्षणस्वगुणोपेतां ब्रह्मणो जगत्कारणत्वनिर्वाहिकां प्रकृतिं दृष्टवन्त इत्यर्थः । ततः परं तच्छरीरकं सर्वविधकारणं सकलकारणाधिष्ठितारं समाभ्यधिकशून्यं परमात्मानमपि दृष्टवन्तः इत्याह – **य****:****कारणानीति** । उक्तोऽर्थः ।। ३ ।।

**तमेकनेमिं** **त्रिवृतं** **षोडशान्तं** **शतार्धारं** **विंशतिप्रत्यराभिः** **।**

**अष्टकैः** **षड्भिर्विश्वरूपैकपाशं** **त्रिमार्गभेदं** **द्विनिमित्तैकमोहम्** **।।** **४** **।।**

चित्तावतारसौकर्याय तं चक्रत्वेन रूपयति – **तमेकने** मिमिति । परमात्मानं प्रकृत्याख्यैकनेमियुक्तं सत्त्वरजस्तमोगुणैः त्रिप्रकारतया **त्रिवृतं** – षोडशसंख्यायुक्तान्तशब्दित- विकारापेतं वाचकभूताकारादि पञ्चाशद्वर्णलक्षणारोपेतं द्वादशमासपञ्चद्वर्यनद्वयसंवत्सरात्मक- विंशतिप्रत्यरयुक्तमित्यर्थः । **प्रत्यराभि** रिति लिङ्गव्यत्ययः छान्दसः । अरा हि नाभिनेमिमध्यवर्ति- काष्ठविशेषाः । प्रत्यराश्च तद्दार्ढ्यार्थनिहिताः तन्मध्यवर्तिकाष्ठविशेषाः । अष्ट कैरिति । अणिमाद्यैश्वर्याष्टकमेकम्’, प्राच्यादिदिगष्टकमपरम्; दिक्पालाष्टमेकम्’; ‘भूमिरापोऽनलो वायुः खं मनो बुद्धिरेव च । अहंकार इतीयं में भिन्ना प्रकृतिरष्टधा’ (भ.गी.७-४) इति गीतोक्तं प्रकृत्यष्टकम्। अष्टौ प्रकृतयः इत्युक्तप्रकृत्यष्टकमन्यत् ब्रह्म प्रजापतिर्देवा गन्धर्वा यक्षराक्षसाः । पितरश्च पिशाचाश्च इति **देवाष्टकमेकम्****,****अष्टौ** **वसवः** । इत्युक्तवस्वष्टकम् । **अपहतपाप्मत्वादि****ब्राह्मगुणाष्टकम्** दया सर्वभूतेषु शान्तिरनसूया शौचमनायासो मङ्गलकार्पण्यमस्पृहा इति आत्मगुणाष्टकं वा । एवमेभिः (यथार्ह ?) षड्भिरष्टकैः’ उपेतम् । **विश्वरूपः** विराट्पुरषः । स एव मुख्यः (एको?) पाशः । स्वाश्रितजगन्नैश्चल्यहेतुतया विराट्पुरुषः ब्रह्मचक्रस्य पाशरूप इत्यर्थः । **त्रिमार्गभेदं** **द्विनिमित्तैकमोहं** – देवयानपितृयाणक्षुद्रजन्तु-भवनलक्षणमार्गत्रययुक्तम्, तत्र च पितृयाणक्षुद्रजन्तुभवनलक्षणमार्गद्वयहेतु- भूतदेहात्मैक्यमोहमित्यर्थः अपश्यन्निति पूर्वेण सम्बन्धः ।। ४ ।।

**पञ्चस्त्रोतोम्बुं** **पञ्चयोन्युग्रवक्त्रां** **पञ्चप्राणोमि** **पञ्चबुद्ध्यादिमूलाम्** **।**

**पञ्चावर्ता** **पञ्चदुःखौघवेगां** **पञ्चाशद्भेदां** **पञ्चपर्वामधीमः** **।।** **५** **।।**

एवं चक्रत्वेन रूपयित्वा तच्छक्तित्वेन निर्दिष्टां प्रकृतिं वैराग्याय नदीत्वेन रूपयति – **पञ्चस्रोतः** इति । स्रोतोरूपेणाविच्छिन्नतया प्रवर्तमानानि तमोक्षराव्यक्त- महदहङ्काररूपाणि अम्बुस्थानीयानि यस्याः सा तथोक्ता । महाभूतोपादानतया योनिभूतानि पञ्च तन्मात्राण्येव उग्रवक्त्राणि प्रवाहमुखरूपाणि यस्याः सा **पञ्चयोन्युग्रवक्त्रा** । प्राणापानादय: पञ्च ऊर्मिस्थानीया यस्याः सा **पञ्चप्राणोर्भि** : । बुद्धेः ज्ञानस्यादिभूतानि पञ्च ऊर्मिस्थानीया यस्या सा पञ्चबुद्ध्यादिमूला । पञ्च कर्मेन्द्रियाणि आवर्तस्थानीयानि यस्याः सा **पञ्चावर्ता** । पञ्च महाभूतानि अत्यन्तप्रतिकूलतया प्रवर्तमानानि अत्यन्तप्रतिकूलतया प्रवर्तमानानि ओघ वेगस्थानीयानि यस्याः सा **पञ्चदुःखौघवेगा** । अकारादिपञ्चादशद्वर्ण- लक्षणनामभेदयुक्ताम् ; ‘तमो मोहो महामोहस्तामिस्रो ह्यन्धसंज्ञितः” (भवसं.उ-१०) इति पुराणप्रसिद्धपञ्चसृष्टिलक्षणपर्वपञ्चकयुक्तां ब्रह्मात्मिकां प्रकृतिं तदधिष्ठितारञ्च परमात्मानम् **अधीम** : – स्मराम इति **अपश्यन्** इति पूर्वेणान्वयः ।। ५ ।।

**सर्वाजीवे** **सर्वसंस्थे** **बृहन्ते** **अस्मिन्** **हंसो** **भ्राम्यते** **ब्रह्मचक्रे** **।**

**पृथगात्मानं** **प्रेरितारं** **च** **मत्वा** **जुष्टस्ततस्तेनामृतत्वमेति** **।।** **६** **।।**

एवं, किं कारणं ब्रह्म? कुतः स्म जाता? इति चिन्तायाः, देवात्मशक्तिं, यः कारणानि निखिलानि तानि इत्यनेन च देवशब्दितनारायण एव सर्वकारणम्, अपरिणामिनोऽपि तस्य कारणत्वनिर्वाहिका प्रकृतिरिति निस्तारो दर्शितः । अधिष्ठिता: केन सुखेतरेषु इति चिन्तायाः निस्तारं दर्शयति – **सर्वाजीवे** इति । सर्वान् आजीवयतीति सर्वाजीवम् । अनेन, जीवाम केन इत्यस्योत्तरमुक्तं भवति । **बृहन्ते** – बृहतीत्यर्थः । अतश्च निरतिशयबृहत्वादेव सर्वसंस्थत्वादिकं युज्यते इति भावः । तादृशे **ब्रह्मरूपे** चक्रे, हन्ति-गच्छति अनेकजन्मसहस्रसञ्चरणशील इति **हंस****:** जीवः परवशतया, ‘भ्रामयन् सर्वभूतानि यन्त्रारूढानि मायया’ (भ.गी.१८-६१) इत्युक्तरीत्या ब्रह्मचक्रेण भ्राम्यमाणोऽयं भ्रमयतीत्यर्थः । एतज्ज्ञानस्य फलमाह-**पृथगात्मानमिति** ‘ । उक्तरीत्या भ्रमयितृत्वेन परमात्मानम् , **तेन** – भ्राम्यमाणं तच्छरीरभूतञ्च स्वात्मानं **मत्वा** – तज्ज्ञानप्रीतेन परमात्मना प्रसन्नेन **जुष्ट** : – प्रीत्या विषयीकृतस्सन् मुक्तिं प्राप्नोतीत्यर्थः । ततश्च अमृतत्वं फलप्राप्तिहेतुभूतज्ञानविषयस्य प्रेर्यप्रेरकलक्षणजीवपरभेदस्य परमार्थत्वमुक्तं भवति । अपरमार्थज्ञानस्य मोक्षहेतुत्वासम्भवादिति द्रष्टव्यम् ।। ६ ।।

**उद्गीतमेतत्** **परमं** **तु** **ब्रह्म** **तस्मिंस्त्रयं** **सुप्रतिष्ठाक्षरं** **च** **।**

**अत्रान्तरं** **ब्रह्मविदो** **विदित्वा** **लीना** **ब्रह्मणि** **तत्परा** **योनिमुक्ताः** **।।** **७** **।।**

उद्गीतमिति । एतञ्चक्ररूपतया प्राङ्निर्दिष्टमेव, ‘नारायणः परं ब्रह्म (तै.ना.१३) ‘स्वे महिम्नि प्रतिष्ठितः, (छां.उ.७-२४-२) ‘एतद्वै तदक्षरं गार्गि ब्राह्मणा अभिवदन्ति’ (बृ.उ.५-८-८) इत्यादिवेदान्तवाक्येषु परब्रह्मत्वेन स्वप्रतिष्ठत्वेन अक्षरत्वेन च **उद्गीतं** उच्चैर्गीतम् । **उद्गीथमिति** पाठेऽपि स एवार्थः । **तस्मिन्** स्वप्रतिष्ठाक्षररूपे ब्रह्मणि प्रकृतिपुरुषकालरूपं त्रयमाश्रितमित्यर्थः । **अत्रान्तरमिति** । **तत्पराः** ब्रह्मपराः ब्रह्मेप्सवः **अत्र** ईदृशे (शं) प्रकृतिपुरुषकालानां विवेके (कं) तेषां परमात्मन**श्च** अपृथक्सिद्धतया आधाराधेयभावलक्षणम् **अन्तरम्** – अतिशयितं भेदं **विदित्वा** प्रकृतिबन्धनिर्मुक्तास्सन्तः परमं साम्यं प्राप्य भिन्नतया अदर्शनलक्षणलयं गता इत्यर्थः ।। ७ ।।

**संयुक्तमेतत्** **क्षरमक्षरं** **च** **व्यक्ताव्यक्तं** **भरते** **विश्वमीशः** **।**

**अनीशश्चात्मा** **बध्यते** **भोक्तृभावात्** **ज्ञात्वा** **देवं** **मुच्यते** **सर्वपाशै****:****।।८।।**

ननु प्रकृतिसम्मन्धे जीवपरयोरविशिष्टे सति जीवस्य कुतो बन्धः? परस्य कुतो नेत्यत्राह – संयुक्तमिति । ईश: परमात्मा **व्यक्तरूपं** , क्षरमचिद्वर्गम् अव्यक्तं . अक्षरं चिद्वर्गञ्च परस्परसंयुक्तं बोभर्ति; न तु बध्यते **अनीशो** जोवस्तु **बध्यते** कर्मफलभोकृत्वाभिसन्धिलक्षणभावसत्वात् । परमात्मनस्तु (परमात्मा तु?) ‘न माँ कर्माणि लिम्पन्ति न मे कर्मफले स्पृहा’ (भ.गी.४.१४) इत्युक्तरीत्या तस्य कर्मफलस्पृहाभावेन कर्मरूपाभावात्, स्वसंयुक्ततया प्रकृतिभरणेऽपि अपहतपाप्मत्वात् प्रकृतिसम्बन्धप्रतिभटः तत्प्रतिभटज्ञाने विषयश्चेति निर्गळितार्थः ।। ८ ।।

**[****जीवपरमात्मकथनम्****]**

**ज्ञाज्ञौ** **द्वावजावीशनीशावजा** **ह्येका** **भोक्तृभोगार्थयुक्ता** **।**

**अनन्तश्चात्मा** **विश्वरूपो** **ह्यकर्ता** **त्रयं** **यदा** **विन्दते** **ब्रह्ममेतत्** **।।** **९** **।।**

परस्परवैलक्षण्यमेव प्रपञ्चयति – **ज्ञाज्ञौ** इति । पूर्वनिर्दिष्टयोर्मध्ये एकः सर्वज्ञः अत एव ईशश्च । अपरस्तु **अज्ञ** : अनीशश्च । उत्पत्तिराहित्यं तु द्वयोरपि समानम् । **ईशनीशौ** इति दीर्घाभावः छान्दसः । **भोक्तुः** जीवस्य भोगरूपप्रयोजनयुक्ता उत्पत्तिरहिता काचनान्या प्रकृतिः इत्यर्थः । एवं तृतीयं उत्पत्तिराहित्येन समानमपि परस्परं विलक्षणमित्यर्थः । ननु प्रकृतेः जीवभोगोपकरणत्ववत् परमात्मनोऽपि भोगार्थत्वं कुतो न भवेत् ? प्रत्युत एकैकशरीरजीवभोगार्थत्वे सकलशरीरकपरमात्मभोगार्थत्वमवर्जनीयमेवेति; अत्राह **अनन्तश्चेति** । विश्वशरीरकस्यापि परमात्मनः, ‘नान्तं गुणानां गच्छन्ति तेनानन्तोऽयमुच्यते’ इत्युक्तरीत्या सत्यकामत्वाद्यनन्तगुणाश्रयस्य निरपेक्षस्य जीववत् कर्मफलाभिसन्धिपूर्वककर्तृत्वा- भावान्न तद्भोगार्थत्वं प्रकतेरिति भावः । एतादृशवैलक्षण्यज्ञानस्य फलमाह – **त्रयमिति** । **एतत्** **त्रयं** **यदा** **विन्दते** परस्परवैलक्षण्येन दर्शनसमानाकारध्यानेन विषयीकरोति, तदा ब्रह्म भवति-मुक्तो भवतीत्यर्थः । एवमेव व्यासार्यै:, ‘चमसवदविशेषात्’ (ब्र.सू.१-४-८) इत्यत्र व्याख्यातम् । ब्रह्ममिति छान्दसं रूपम् ।। ९ ।।

**[****क्षराक्षरविवरणम्।**

**क्षरं** **प्रधानममृताक्षरं** **हरः** **क्षरात्मानावीशते** **देव** **एकः** **।**

**तस्याभिध्यानाद्योजनात्तत्स्वभावाद्भूयश्चान्ते** **विश्वमायानिवृत्तिः** **।।** **१०** **।।**

संयुक्तमिति मन्त्रनिर्दिष्टक्षराक्षराशब्दार्थं विवृण्वन् परस्परवैलक्षण्यज्ञानमात्रेण मुक्तौ, मनननिदिध्यासनवैयर्थ्यमिति शङ्काञ्च शमयति **क्षरं** **प्रधान** मित्यादिना । ‘प्रधानं प्रकृतिः स्त्रियाम्’ (अ.को.१-४-१५८) इति **प्रधान** शब्दिता प्रकृति: **क्षर** मित्युच्यते । भोग्यमात्मनो भोगार्थं हरतीति **हरो** जीवः । सः **अमृताक्षरम्** । **अमृतत्वात्** मरणधर्मशून्यत्वात् अक्षरमित्यर्थः ।**क्षरात्मानो****….****एकः** – क्षराक्षरशब्दितचेतनाचेतनवर्गेशिता, ‘अपहतपाप्मा दिव्यो देव एको नारायणः’ (अध्यात्म.उ.१) इति निर्दिष्टो नारायण इत्यर्थः । **तस्याभिध्यानात्** इति । **अभिध्यानम्** – आरम्भणसंशीलनम् । **योजनं** – योगः । **तत्त्वभावः** – तत्त्वाविर्भावः । एतैः **अन्ते** – शरीरावसाने **भूयः** समस्तप्रकृतिसम्बन्धनिवृत्तिः इत्यर्थः । ततश्च त्रयं वेदा विन्दते ब्रह्ममेतत्’ इति मन्त्रोक्ता मुक्तिः ब्रह्मोपासनकालीन-ब्रह्मानुभवरूपा इत्यर्थः ।। १० ।।

**ज्ञात्वा** **देवं** **सर्वपाशापहानिः** **क्षीणः** **क्लेशर्जन्ममृत्युप्रहाणिः** **।**

**तस्याभिध्यानात्** **तृतीयं** **देहभेदे** **विश्वैश्वर्यं** **केवल** **आप्तकामः** **।।** **११** **।।**

ज्ञानसाध्यमुक्तिक्रमं दर्शयति – **ज्ञात्वेति** । दर्शनसमानाकारज्ञानेन विषयीकृत्य सर्वपाशशब्दितपापहानिर्भवति । ‘तदधिगम उत्तरपूर्वाघयोरश्लेषविनाशौ’ (ब्र.सू.४-१-१३) इति सूत्रे दर्शनसमानाकारज्ञानारम्भसमये पूर्वोत्तरपुण्यापुण्यकर्मणाम्, ‘उपासनावसाने क्षमिष्ये’ इति भगवत्संकल्परूपाश्लेषविनाशौ भवत इत्युक्तेः । **क्षीणै****:** क्लेशसाधनशरीरेन्द्रियादिभिः सह जन्ममृत्युप्रापककर्मणाम् , क्षान्तमिति सङ्कल्परूपा प्रकृष्टा हानिर्भवति । ‘साम्पराये तर्तव्याभावात्’ (ब्र.सू.३-३-२७) इत्यत्र सकलपुण्यापुण्यकर्मणां पूर्वं दर्शनसमानाकारज्ञानारम्भसमये, क्षमिष्ये इति भगवत्सङ्कल्पाश्लेषविनाशवतां क्षान्तमिति सङ्कल्परूपं प्रकृष्टहान्यभ्युपगमात् । तस्याभिध्यानपरमफलीभूतम-पहतपाप्मत्वादिलक्षणं विश्वातिशायि तृतीयमैश्वर्यं तु प्राकृतदेहभिन्नशुद्धसत्वमयदेहभेदे भवति । **केवल** : – प्रकृतिसम्बन्धविनिर्मुक्त एव देशविशेषविशिष्टं ब्रह्म प्राप्य आप्तकामो भवति; न तु प्रकृतिमण्डले इति भावः ।। ११ ।।

**एतज्ज्ञेयं** **नित्यमेवात्मसंस्थं** **नातः** **परं** **वेदितव्यं** **हि** **किञ्चित्** **।**

**भोक्ता** **भोग्यं** **प्रेरितारञ्च** **मत्वा** **सर्वं** **प्रोक्तं** **त्रिविधं** **ब्रह्ममेतत्** **।।** **१२** **।।**

**एतज्ज्ञेयं****–****किञ्चित्** । एवम्भूतं परं ब्रहा आत्पनि अन्तर्यामितया संस्थितं ज्ञेयम् । ज्ञातवतश्च ज्ञातव्यान्तरं नावशिष्यते । **भोक्ता****–****ग्राह्यमेतत्** । ‘भोक्तशरीरकत्व भोग्यशरीरकत्वमपहतपाप्मत्वादिविशिष्टसत्यज्ञानादिस्वरूपत्वम् इति विधात्रयविशिष्टं ब्रह्म ज्ञातव्यम्’ इति वेदार्थसंग्रहे वर्णितम् । केचित्तु, **भोक्ता** **भोग्यं****प्रेरिता** इत्येतत् **त्रिविधं** **प्रोक्तमेतत्** सर्वं मत्वा ब्रह्म भवति – मुक्तो भवतीत्यर्थः । इत्युपसंहारः इति बदन्ति । प्रेरिता इति वक्तव्ये **प्रेरितार** मिति छान्दसं रूपम् ।। १२ ।।

**वह्नेर्यथा** **योनिगतस्य** **मूर्तिः** **न** **दृश्यते** **नैव** **च** **लिङ्गनाशः****‘****।**

**स** **भूय** **एवेन्धनयोनिगृह्यः** **तद्वोभयं** **वै** **प्रणवेन** **देहे** **।।** **१३** **।।**

ननु एतत् ज्ञेयं नित्यमेवात्मसंस्थम् इति अनुपपन्नम् । आत्मसंस्थस्य परस्यानुपलम्भात् इत्याशक्य, यथा अरणिगतस्य वह्नेः प्रत्यक्षेणानुपलम्भेऽपि मथने धूमोपलम्भात् न तत्सत्ता अपह्नवार्हा, एवं प्रत्यक्षाद्यग्राह्यस्याप्यात्मसंस्थस्य परमात्मनः प्रणवनिर्मथने उपलभ्यमानत्वात् न तत्सत्ता अपह्रवार्हा इत्याह-**वह्ने** रिति । **योनिगतस्य** कारणभूतारणिगतस्य **मूर्तिः** – स्वरूपं प्रत्यक्षेण न दृश्यते । लिङ्गं तु दृश्यते । पश्चात् मथने सति इन्धनयोनितया इन्धनप्रभवतया गृह्यते । तद्वत् **प्रणवेन** परमात्मशरीरभूते जीवे शोध्यमाने पूर्वमप्रतीतस्य अन्तर्यामिण: सूक्ष्मवस्राञ्चलान्तर्गतमाणिक्यवत् प्रत्यग्वस्त्वन्तर्गतस्योपलब्धिर्भवतीत्यर्थः । **तद्वोभयम्** इत्यत्र **वा** शब्दः इवार्थः ।। १३ ।।

**आत्मानमरणिं** **कृत्वा** **प्रणवं** **चोत्तरारणिम्** **।**

**ध्याननिर्मथनाभ्यासात्** **देवं** **पश्येन्निगूढवत्** **।।** **१४** **।।**

प्रणवेन प्रकाशप्रकारमेव दर्शयति – **आत्मानमिति** । स्वात्मनि प्रणवेन ध्यायमाने तदन्तर्गत **आत्मा** **निगूढवत्** स्थितः प्रकाशत इत्यर्थः ।। १४ ।।

**तिलेषु** **तैलं** **दधनीव** **सर्पिरापः** **स्त्रोतस्स्वरणीषु** **चाग्निः** **।**

**एवमात्माऽऽत्मनि** **गृह्यतेऽसौ** **सत्येनैनं** **तपसा** **योऽनुपश्यति** **।।** **१५** **।।**

तदेव प्रपञ्चयति – **तिलेषु****–****पश्यति** । यथा तिलादिस्थिततैलादिकं यन्त्रपीडनाधुपायेन गृह्यते, एवं सत्यतपोलक्षणोपायेन परमात्मा गृह्यत इत्यर्थः ।। १५ ।।

**सर्वव्यापिनमात्मानं** **क्षीरे** **सर्पिरिवार्पितम्** **।**

**आत्मविद्यातपोमूलं** **तत्** **ब्रह्मोपनिषत्परम्** **तद्ब्रह्मोपनिषत्परम्** **।।** **१६** **।।**

**।।** **इति** **प्रथमोऽध्यायः** **।।**

**सर्वव्यापिन** मिति । क्षीरार्पितसर्पिस्समतया सर्वव्याप्तम् आत्मानं प्रत्यगात्मविद्यया तपसा च ज्ञेयमुपनिषदां **परं** – प्रतिपाद्यं तत् परं ब्रह्म विद्यादित्यर्थः । द्विवचनम् आदरार्थमध्यायसमाप्तिद्योतनार्थञ्च ।। १६ ।।

**।।** **इति** **प्रथमाध्याय** **प्रकाशिका** **।।**

*********
