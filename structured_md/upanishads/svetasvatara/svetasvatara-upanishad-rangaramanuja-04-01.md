---
grantha_id: svetasvatara-upanishad
part_num: 4
canonical_title: श्वेताश्वतरोपनिषत्
text_type: upanishad
language: sanskrit
structure_type: adhyaya
commentaries_metadata:
- commentary_id: rangaramanuja-muni-prakashika
  commentary_title: प्रकाशिका
  commentator:
    devanagari: श्रीरङ्गरामानुजमुनिः
    roman: ''
  authored_colophon: श्रीरङ्गरामानुजमुनिभिः विरचिता
structure_levels:
- key: Adhyaya
  scriptNames:
    devanagari: अध्यायः
    roman: adhyāya
  children:
    key: Mantra
    scriptNames:
      devanagari: मन्त्रः
      roman: mantra
hash_version: 3
validation_hash: 93457496b14dddc333f397bbcf08e1edc02bbe8369dfdce5f3c7f6129de54103
---

<!-- hide type:document-title --> **श्वेताश्वतरोपनिषत्** <!-- /hide -->
<!-- hide type:section-marker --> **अथ चतुर्थोऽध्यायः** <!-- /hide -->

# Mantra 4.1

<!-- sanskrit:devanagari -->

**य एको वर्णो बहुधा शक्तियोगात् वर्णाननेकान् निहितार्थो दधाति । विचैति चान्ते विश्वमादौ स देवः स नो बुद्ध्या शुभया संयुनक्तु**

<!-- /sanskrit:devanagari -->
<!-- hide type:verse-number --> ।। १ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.1

ब्रह्मणः सर्वविधकारणत्वं प्रपञ्चयिष्यन् तद्विषयबुद्धिप्रार्थनामन्त्रमाह –**य**एक इति । ‘अकारो वै सर्वा वाक् । सैषा स्पर्शीष्मभिरभिव्यज्यमाना**बह्वी**नानाविधा भवति’ (ऐ.उ.३-६-७) इति ऐतरेयश्रुतेः, एकः अवर्णः**निहितार्थः**अर्थः – परं ब्रह्म स्ववाच्यत्वेन निहित: यस्मिन् तथोक्तः परमपुरुषार्थभूतब्रह्मवाचकः – ‘अकारेणोच्यते विष्णुः’ (पाञ्चरात्रे) इति श्रुतेः तादृशो अवर्णः सर्वान् वर्णान् दधाति उत्पादयति ।**सः** **विश्वं**–कृत्स्नप्रपञ्चम् अन्तकाले**व्येति**– अन्तर्भावितण्यर्थोऽयम् – गमयति नाशयति । स देवः**शुभया**बुद्ध्या योजयतु । अत्र वाच्यवाचकयोरभेदोपचारात्**स** **देव**इत्युक्तिः ।। १ ।।

# Mantra 4.2

<!-- sanskrit:devanagari -->

**तदेवाग्निस्तदादित्यस्तद्वायुस्तदु चन्द्रमाः । तदेव शुक्रं तद्ब्रह्म तदापस्तत् प्रजापतिः**

<!-- /sanskrit:devanagari -->
<!-- hide type:verse-number --> ।। २ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.2

तस्य देवस्य सर्वात्म्यमाह –**तदेवाग्निरिति** । **शुक्रं**– रोचिष्ठम् । नक्षत्रमण्डलमित्यर्थः । शिष्टं स्पष्टम् ।। २ ।।

# Mantra 4.3

<!-- sanskrit:devanagari -->

**त्वं स्त्री त्वं पुमानसि त्वं कुमार उत वा कुमारी । त्वं जीर्णो दण्डेन वञ्चसि त्वं जातो भवसि विश्वतोमुखः**

<!-- /sanskrit:devanagari -->
<!-- hide type:verse-number --> ।। ३ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.3

तदेव सार्वात्म्यं संबोधनेनाह –**त्वं** **स्त्रीति** । **दण्डेन**आलम्बनेन**जीर्णः**वृद्धस्सन्**वञ्चसि**– सञ्चरसि । अत्यल्पमिदमुच्यते । त्वमेव सर्वरूपो जातोऽसीत्यर्थः ।। ३ ।।

# Mantra 4.4

<!-- sanskrit:devanagari -->

**नीलः पतङ्गो हरितो लोहिताक्षः तडिद्गर्भ ऋतवः समुद्राः अनादिमत्त्वं विभुत्वेन वर्तसे यतो जातानि भुवनानि विश्वा**

<!-- /sanskrit:devanagari -->
<!-- hide type:verse-number --> ।। ४ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.4

**नील**इति ।**नील** **हरितः**– लोहिताक्षभेदभिन्नः**पतङ्गः**– पक्षी त्वमेव: (तटिद्गर्भः?)**ऋतब**:**समुद्राश्च**। त्वमेव अनादिः ।**यतो**विश्वानि भूतानि**जातानि**, तदपि त्वमेव; निखिलजगत्कारणमपि त्वमेवेत्यर्थः । नीलपतङ्गाद्यात्मत्वमपि न स्वरूपेण अपि तु व्यापकत्वेनात्मत्वादित्येतत् प्रदर्शयति –**विभुत्वेन** **वर्तस**इति । यतस्त्वं व्याप्य आत्मतया**वर्तसे**, तत सर्वात्मत्वमित्यर्थः ।। ४ ।।

<!-- hide type:editorial-heading --> **[चिदचिद्विवेकः]** <!-- /hide -->

# Mantra 4.5

<!-- sanskrit:devanagari -->

**अजामेकां लोहितशुक्लकृष्णां बह्वीः प्रजाः सृजमानां सरूपाः । अजो ह्येको जुषमाणोऽनु शेते जहात्येनां भुक्तभोगामजोऽन्यः**

<!-- /sanskrit:devanagari -->
<!-- hide type:verse-number --> ॥ ५ ॥ <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.5

‘भोक्ता भोग्यं प्रेरितारं च मत्वा (श्वे.उ.१-१२) ‘क्षरं प्रधानम् अमृताक्षरम्’ इति पूर्वनिर्दिष्टचिदचिद्विवेकं दर्शति –**अजामेकामिति**। तेजोबन्नलक्षणविकारगतलोहित- शुक्लकृष्णरूपयुक्तां स्वसमानरूपविविधभूतभौतिकस्रष्टीम् उत्पत्तिरहितां काञ्चन कश्चिदविद्वान् उत्पत्तिराहित्येन तत्समान एव सन् तत्राहम्बुद्धया सेवमानः तामनुसृत्य**शेते**तिष्ठति । अपरो विद्वान् । कञ्चित् कालं भुक्त्वा उत्पन्नवैराग्यः त्यजतीत्यर्थः ।

<!-- hide type:sub-heading --> **[अजामन्त्रार्थविचारः]** <!-- /hide -->

ननु अस्मिन् अजामन्त्रे स्वरसत एतावान् अर्थः प्रतीयते – काञ्चित् छार्गी त्रिवणां स्वसरूपबहुप्रकाराम् (प्रजाकरीम्?) एकश्छागः प्रीयमाणोऽनुवर्तते, अन्यः तामुपभुक्तां त्यजतीति । कथं भवदुक्तप्रकृतिरूपार्थग्रहणम्? यदि च अध्यात्मशास्त्रे लौकिकार्थप्रतिपादनानौचित्यात् आध्यात्मिकार्थे पर्यवसानं कर्तव्यमिति, तर्हि ‘द्वा सुपर्णा’ इति मन्त्रो वृक्षसुपर्णपिप्पलशब्दैः शरीरजीवकर्मफलानां गोण्या वृत्त्या ग्रहणवत्, ‘गौरनाद्यन्तवती’ (मन्त्रि.उ.१-५) इत्यत्र गोशब्देन गौण्या वृत्त्या प्रकृतिग्रहणवत् इहापि अजाशब्देन गौण्या वृत्त्या प्रकृतिग्रहणं युक्तम् । न तु यौगिकार्थग्रहणम् । रूढिपूर्वकलक्षणाविशेषरूपगौण्यपेक्षया योगदौर्बल्यस्य प्रोद्गात्रधिकरणे’ स्थितत्वात् । ‘इतरथा प्रैतु होतुश्चमसः प्रोद्गातृणाम्’ इत्यत्रापि यौगिकवृत्त्या उद्गात्रादीनां चतु**र्णां**ग्रहणं स्यादिति चेन्न – मुख्यार्थानुपपत्तौ हि गौणार्थाश्रयणं युज्यते । उपपद्यते च अजाशब्दे यौगिकार्थस्य मुख्यस्य ग्रहणम् । न चैव प्रोद्गातॄन्यायविरोधः । तत्र पाशन्यायेन बहुत्वाविवक्षा नास्ति; प्रोद्गातृशब्दयौगिकार्थबहुत्वस्य सम्भवात् । ‘अदितिः पाशान् प्रमुमोक्तु’ (पू.मी.सू.९-३-५) इत्यत्र रूढ्यर्थस्य वा यौगिकार्थस्य वा पाशशब्दार्थस्य बन्धनसाधनस्यासम्भवात् बहुत्वाविवक्षा । इह तु तत्सम्भवात् नाविवक्षेत्येवं (व?) तदधिकरणस्थितिः । न तु रूढिपूर्वकलक्षणापेक्षया योगस्य जघन्यत्वमित्यपि । नन्वेवं सुब्रह्मण्यस्यापि गानकारितया योगार्थत्वात् तस्यापि ग्रहणप्रसङ्ग इति चेन्न – तस्य सदसि स्थित्यभावेन तत्साधारण्याभावात् । मीमांसेकैकदेशिभिः तत्साधारण्यस्याभ्युपेतत्वाञ्च । ततश्च यौगिकार्थस्य मुख्यस्य अजाशब्दार्थस्य सम्भवे पररीत्या छागत्वरूपणं गौणवृत्याश्रयणञ्च अयुक्तम् । ‘गोरनाद्यन्तवती’ इत्यत्र गोशब्दे यौगिकार्थास्फुरणात्, ‘सर्वकामदुधाम्’ इति दोहनस्य गोशब्दरूढ्यर्थग्रहणनियामकस्य सत्त्वाञ्च तत्र तथा; इ**ह**तु योगार्थस्फूर्तेः रूढ्यर्थग्रहणनियामकशब्दान्तरसमभिव्याहाराभावाञ्च यौगिकार्थ एव ग्राह्यः । किञ्च इह रूढ्यर्थग्रहणे समभिव्याहतानाम्, ‘बह्वीः प्रजासृजमानाम्’ (मैत्रा.उ.२-६) इत्यादीनां सङ्कोचः स्यात् । छाग्याः प्रकृतिवत् सकलप्रजास्रष्ट्त्वासम्भवात् । सकलप्रजासर्गकरप्रकृत्यामल्पप्रजासर्गकारिच्छागीत्वपरिकल्पनस्य विच्छित्तिविशेषाहे**तु**त्वात् । न चैवम् ‘आत्मानं रथिनं विद्धि’ (कठ.उ.१-३) इत्यादौ आत्मशरीरादौ रथिरथत्वादिकल्पनमपि न विच्छित्तिविशेषजनकं स्यादिति वाच्यम् । तत्र रूप्यरूपकवाचिपदद्वयश्रवणबलेन वशीकार्यताप्रतीत्युपयुक्ततया च रूपणमङ्गीक्रियते । प्रकृते तु रूप्यरूपकवाचिपदद्वयाश्रवणात् तद्वदत्रोपयोगाभावाञ्च न छागत्वपरिकल्पनम् । ‘द्वा सुपर्णेति’ (श्वे.उ.४-६) मन्त्रेऽपि वृक्षादिशब्दैर्योगवृत्त्या अर्थग्रहणं युक्तम् । समासोक्तया अर्थान्तर स्फूर्त्या विच्छित्तिविशेषोऽस्तीत्येतावन्मात्रम् । यदि च न वृक्षादिशब्दैः यौगिकार्थग्रहणम् तर्हि, ‘गौरनाद्यन्तवतीतिवदस्तु । प्रकृते तु अजाशब्देन यौगिकार्थस्य स्फुटप्रतीतेः योग एव ग्राह्यः । एतत् सर्वं ‘कल्पनोपदेशात्’ (ब्र.सू.१-४-१०) इति सूत्रभाष्यश्रुतप्रकाशिकयोः स्पष्टम् । अनेन प्रकृतिस्वरूपं बद्धमुक्तस्वरूपञ्च उक्तम् । ननु अजाशब्देन अकार्यत्वप्रतिपादनात् सृजमानाम् इति कर्त्रर्थशानचा स्वातन्त्र्यलक्षणकर्तृत्वप्रतीतेः अब्रह्मात्मिकैव प्रकृतिरनेन मन्त्रेण अभिधीयतामिति चेत् एवमेव समन्वयाध्याये पूर्वपक्षे प्राप्ते उच्यते – ‘चमसवदविशेषात्’ (ब्र.सू.१-४-८) । ‘अर्वाग्बिलश्चमस ऊर्ध्वबु**ध्न**:**तस्मिन्**यशोनिहितं विश्वरूपाम्’ (बृ.उ.४-२-३) इति मन्त्रे, ‘अग्बिलश्चमस’ इति ऊर्ध्वबिलतिर्यग्बुध्नप्रसिद्धचमसव्यावर्तकस्य शिरसश्चमसत्वप्रत्यायकस्य वाक्यशेषस्य सद्भाववत् इह अस्वतन्त्रप्रकृतिव्यावर्तकस्य सांख्याभिमतस्वतन्त्रप्रकृतिप्रतिपादकस्य वाक्यशेषस्य अभावेन स्वतन्त्रा प्रकृतिरिहाभिधीयत इति निर्णयासंभवात् । ब्रह्मात्मकत्वेऽपि जनिराहित्यस्योपपत्तेः । परतन्त्रेऽपि तक्षादौ, ‘तक्षति काष्ठम्’ इति कर्त्रर्थप्रत्ययदर्शनेन तावन्मात्रेण अपरतन्त्रप्रकृतित्वनिश्चयासंभवात् । ननु ब्रह्मात्मकप्रकृतिग्रहणेऽपि नियामकाभावात् सन्देह एव स्यात् । तत्राह, ‘ज्योतिरुपक्रमा तु तथा ह्यधीयत एके’ (ब्र.सू.१-४-९) । ‘अथ यदतः परा दिवो ज्योतिर्दीप्यते’ (छां.उ.३-१३-७) इत्यादौ ज्योतिश्शब्देन ब्रह्मनिर्देशदर्शनात् इह सूत्रेऽपि ज्योतिश्शब्देन ब्रह्मोच्यते । उपक्रमशब्दः कारणत्वार्थकस्सन् आत्मत्वं लक्षयति । मृत्कारणकस्य घटादेः मृदात्मकत्वदर्शनात् । तथा च (ततश्च) ज्योतिरुपक्रमा ब्रह्मात्मिका इत्यर्थः । ब्रह्मात्मिकैवाजेह मन्त्रे ग्राह्या । उपक्रमे – ‘देवात्मशक्तिं स्वगुणैः, निरूढाम्’ इति ब्रह्मात्मकाजाया एव प्रतिपादितत्वात् । तैत्तिरीये, ‘अणोरणीयान् महतो महीयान्’ (तै.ना.८१) इति ब्रह्म प्रस्तुत्य, ‘सप्त प्राणाः प्रभवन्ति तस्मात्’ (तै.ना.४-२) इति प्राणोपलक्षितसकलप्रपञ्चोत्पत्तिमभिधाय निर्विकारस्य ब्रह्मणः अपरिणामितया सकलप्रपञ्चोपादानत्वं न सम्भवतीति शङकावारणाय पठितस्यास्य मन्त्रस्य ब्रह्मात्मकप्रकृतिपरत्वस्य वक्तव्यतया इहापि तथात्वावश्यम्भावाञ्च ब्रह्मात्मिकैव प्रकृतिः अजामन्त्रप्रतिपाद्या । ननु आकाशादीनां ब्रह्मोपादानकत्वेन ब्रह्मात्मकत्ववत् प्रकृतेरपि ब्रह्मोपादानकत्वेन ब्रह्मात्मकत्वस्य वक्तव्यतया अनुत्पन्नायाश्च तस्याः ब्रह्मोपादानकत्वासम्भवेन ब्रह्मात्मकत्वासम्भव इत्याशङ्क्याह, – ‘कल्पनोपदेशाच्च मध्वादिवदविरोध:’ (ब्र.सू.१-४-१०) । कल्पनं सृष्टिः । ‘धाता यथा पूर्वमकल्पयत्’ (तै.आर.१०-१-१४) इति प्रयोगदर्शनात् । अस्मान्मायी सृजते विश्वमेतत्’ (श्वे.उ.४-९) इति मायाशब्दितप्रकृतेः ब्रह्मोपादेयप्रपञ्चसृष्टौ हेतुत्वावेदनात् इत्यर्थः । प्रकृतेरब्रह्मात्मकत्वे च तस्याः ब्रह्मात्मकत्वं सिद्धम् । अपृथक्सिद्धत्वाधारत्वमात्रेणापि आत्मत्वोपपत्त्या अजन्याया अपि प्रकृतेः ब्रह्मात्मकत्वं सम्भवत्येवेति ब्रह्मात्मकत्वमविरुद्धम् । मध्वादिवत् । अत्र मधुशब्देन, ‘असावादित्यो देवमधु’ (छां.उ.३-१-१) इति निर्दिष्टो आदित्य उच्यते । आदित्यवदित्यर्थः । यथा आदित्यस्य ‘नैवोदेता नास्तमेता’ इत्यकार्यतया श्रुतस्यैव, ‘य आदित्ये तिष्ठन्’ (बृ.उ.५-७-१३) इत्यादिना ब्रह्मात्मकत्वञ्च, एवमनादेरप्युपपद्यते ब्रह्मात्मकत्वमिति स्थितम् । प्रकृतमनुसरामः ।। ५ ।।

<!-- hide type:editorial-heading --> **[जीवब्रह्मवैलक्षण्यम्]** <!-- /hide -->

# Mantra 4.6

<!-- sanskrit:devanagari -->

**‘द्वा सुपर्णा सयुजा सखाया समानं वृक्षं परिषस्वजाते । तयोरन्यः पिप्पलं स्वाद्वत्त्यनश्नन्नन्योऽभिचाकशीति**

<!-- /sanskrit:devanagari -->
<!-- hide type:verse-number --> ।। ६ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.6

प्रकृतिसम्बन्धाविशेषेऽपि जीवस्य भोक्तृत्वम् न परमात्मन इत्येतत् दृष्टान्तमुखेन प्रदर्शयति –**द्वा** **सुपर्णेति**। युज्यते इति युक्छब्दो गुणपरः । समानगुणक: सयुक् इति व्यासा**र्ये**विवृतत्वात् । सखा**यौ**परस्पराविनाभू**तौ**गमनसाधनत्वेन पर्णशब्दितपक्षसदृशज्ञानादिगुणव**न्तौ** **समानम्** **एकं** **वृक्षं**– वृक्षवत् छेदना**र्हं**शरीरं समाश्रि**तौ**। तयोर्मध्ये एको जीवः परिपक्वं**पिप्पलं**–**अश्वत्थफलसदृशं कर्मफलम्**अश्नाति**। इतरस्तु परमात्मा अनश्नन्नेव अपहतपाप्मत्वादि महामहिमशाली वर्तत इत्यर्थः । अत्र शरीर तदाश्रयजीव परवाचिशब्दनिगरणेन विषयिवाचकवृक्षसुपर्णादिश**ब्दै**:**वृक्षत्वाद्यध्यवसानलक्षणारूपकातिशयोक्तिः\*\*विच्छित्तिविशेषायेति केचित् । वृक्षादिशब्देन योगवशात् शरीरादिप्रतीतिः; न तु रूपकातिशयोक्तिरित्यन्ये ।। ६ ।।

# Mantra 4.7

<!-- sanskrit:devanagari -->

**समाने वृक्षे पुरुषो निमग्नोऽ– नीशया शोचति मुह्यमानः । जुष्टं यदा पश्यत्यन्यमीश– मस्य महिमानमिति वीतशोकः**

<!-- /sanskrit:devanagari -->
<!-- hide type:verse-number --> ।। ७ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.7

**समान**इति ।**अनीशया**भोग्यभूतया प्रकृत्या**मुह्यमान**: – ‘पराभिध्याना**त्तु**तिरोहितम्’ (ब्र.सू.३-२-४) इति सूत्रोक्तन्यायेन ति रोहितपरमात्माशेषत्वज्ञानानन्द- लक्षणस्वस्वरूपस्सन् वृक्षवच्छेदना**र्हे**एकस्मिन् शरीरे जीवः, ‘स्थूलोऽहं’ ‘कृशोऽहं’ इति तादात्म्यबुद्ध्या पांसूदकवत् तदेकतामापन्नस्सन् तत्संसर्गकृतानि दुःखान्यनुभवति । यदा असौ जीवो निमग्नात् स्वस्मात् धारकत्वनियन्तृत्वशेषत्वादिना विलक्षणं स्वकर्मभिः- प्रीतं परमात्मानम्,अखिलजगदीशानलक्षणमस्य महिमानञ्च पश्यति; तदा वीतशोको भवतीत्यर्थः । केचित्तु –**अनीशया**– अनीशत्वेन असमर्थत्वेन शोचन् स्वोद्धरणसम**र्थं**स्वयं पङ्कादौ अनिमग्नं स्वस्मिन् प्रतीतिमन्तं तदुद्धरणसामर्थ्यलक्षणमहिमानं च दृष्ट्वा वीतशोको भवति । तत्समाधिरत्रानुसन्धेय: । ‘अनीशया प्रकृत्या’ इति भाष्यमपि अर्थतो व्याख्यानपरम् । न त्वनीशाशब्दार्थतयेति वदन्ति ।। ७ ।।

# Mantra 4.8

<!-- sanskrit:devanagari -->

**ऋचोऽक्षरे परमे व्योमन् यस्मिन् देवा अधि विश्वे निषेदुः । यस्तन्न वेद किमृचा करिष्यति य इत् तद् विदुस्त इमे समासते**

<!-- /sanskrit:devanagari -->
<!-- hide type:verse-number --> ।। ८ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.8

ऋच इति । न क्षरती**त्यक्षरम्**। तादृशे**ऋच**: ऋक्छब्दोपलक्षितवेदजातस्य**परमे** **व्योमन्**परमाकाशे परमतात्पर्यविषये यस्मिन्नक्षरे सर्वे**देवाः**समाश्रिताः, तत् अक्षरं यो न वेद; स अधीतेन ऋग्वेदादिना किं करिष्यति? ‘स्थाणुरयं भारवाह: (हारः) किलाभूदधीत्य वेदं न विजानाति योऽर्थम्’ । ‘एतद्वै तदक्षरं गार्गि अविदित्वाऽस्मिन् लोके जुहोति यजते तपस्तप्यते बहूनि वर्षसहस्राणि, अन्तवदेवास्य तद् भवतीति’ (बृ.उ.५-८-८) श्रुतेः । ये च तदक्षरं जानन्ति, ते निरस्तप्रतिकूला: सुखमासते इत्यर्थः । इमं मन्त्रं विश्वदेवशब्दितनित्यसूर्याश्रयपरमस्थानपरतयापि योजयन्ति । तदक्षरे परमे व्योमन्’ (तै.ना.१-२) इत्यस्य वेदार्थसङ्ग्रहे स्थानपरतया योजितत्वात् ।। ८ ।।

# Mantra 4.9

<!-- sanskrit:devanagari -->

**छन्दांसि यज्ञाः क्रतवो व्रतानि भूतं भव्यं यच्च वेदा वदन्ति । अस्मान्मायी सृजते विश्वमेतत् तस्मिँश्चान्यो मायया संनिरुद्धः**

<!-- /sanskrit:devanagari -->
<!-- hide type:verse-number --> ।। ९ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.9

**छन्दांसीति**। वेदं वैदिकमर्थजातं मायाप्रेरकः परमात्मा अस्मात् मायाशब्दितात् साधनात् सृजते । अतश्च अपरिणामिनोऽप्युपादानत्वमविरुद्धम् । ननु जीवस्य स्रष्टत्वं किं न स्यात् इत्याशङ्क्याह –**तस्मिंश्चान्यो** **मायया** **संनिरुद्धः** **।** **अन्यो**जीवः तदाश्रितमायामोहितः । अतः तस्य मायाप्रेरकत्वाभावान्न स्रष्टुत्वमिति भावः ।। ९ ।।

# Mantra 4.10

<!-- sanskrit:devanagari -->

**मायां तु प्रकृतिं विद्यान्मायिनं तु महेश्वरम् । तस्यावयवभूतैस्तु व्याप्तं सर्वमिदं जगत्**

<!-- /sanskrit:devanagari -->
<!-- hide type:verse-number --> ।। १० ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.10

माया नाम का? तत्प्रेरकश्च क इत्यत्राह –**मायां** **तु**इति । त्रिगाणात्मिकां**प्रकृतिं**विचित्राश्चर्यसर्गहेतुतया मायाशब्दितं विद्यात् । मायाप्रेरकस्तु महेश्वर इति विद्यात् इत्यर्थः । न च महेश्वरशब्दो देवतान्तरवाचक इति शङ्क्यम् । तैत्तिरीयके – ‘यद्वेदादौ स्वरः प्रोक्तो वेदान्ते च प्रतिष्ठितः । तस्य प्रकृतिलीनस्य य परः स महेश्वरः’ ।। (तै.ना.१२-३) इत्यकारवाच्यस्यैव नारायणस्य महेश्वरशब्दार्थत्वाभिधानादिति द्रष्टव्यम् । तस्यापृथक्सिद्ध- विशेषणतया तदंशभूतैर्जीवैः सर्वमचेतनं व्याप्तम् इत्यर्थः । ततश्च जगदन्तर्गताः तदपृथक्सिद्धविशेषणतया तदंशभूता इत्यर्थः ।। १० ।।

# Mantra 4.11

<!-- sanskrit:devanagari -->

**यो योनिं योनिमधितिष्ठत्येको यस्मिन्निदं सञ्च विचैति सर्वम् । तमीशानं वरदं देवमीड्यं निचाय्येमां शान्तिमत्यन्तमेति**

<!-- /sanskrit:devanagari -->
<!-- hide type:verse-number --> ।। ११ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.11

**यो** **योनि**मिति ।**योनि**शब्देन जगद्योनिभूता प्रकृतिः उच्यते इति व्यासायैर्व्याख्यातम् । न च तथा सति तस्या एकत्वात् वीप्सानुपपत्तिरिति शंक्यम् -महदादीनामपि पञ्चभूतात्मकजगद्योनित्वेन वीप्सोपपत्तेः । ततश्च जगद्योनिभूतान् प्रकृतिमहादादीन्**योऽधितिष्ठति**, यस्मिंश्च विश्वमेतत् उत्पत्तिकाले वियदादिरूपेण**व्येति**– वैविध्यम् एति; संहारकाले च**समेति**– ऐक्यं गच्छति । तादृशम् आश्रिताभीष्टदायिनं तमेव दर्शनसमानज्ञानेन विषयीकृत्य रागद्वेषादिप्रागभावासहकृतत्वलक्षणात्यन्तिकत्वोपेतां श्रुत्यादिसिद्धां सर्वानर्थशान्तिमाप्नोतीत्यर्थः ।**यस्मिन्निदं** **सञ्च** **विचैति** **सर्वमिति**प्रतिपाद्यमानमुपादानत्वं निर्विकारस्य आत्मनः कथमिति शङ्कावारणाय,**योनिं\*\***योनिमधितिष्ठति\*\*इति प्रकृत्यादिशरीरकत्वादुपपद्यत इति शिष्यानुग्रहार्थं पुनः पुनः कथनमिति द्रष्टव्यम् ।। ११ ।।

# Mantra 4.12

<!-- sanskrit:devanagari -->

**यो देवानां प्रभवश्चोद्भवश्च विश्वाधिपो रुद्रो महर्षिः । हिरण्यगर्भं पश्यत जायमानं स नो बुद्ध्या शुभया संयुनक्तु**

<!-- /sanskrit:devanagari -->
<!-- hide type:verse-number --> ।। १२ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.12

तज्ज्ञाने तदनुग्रह एव कारणमिति तं प्रार्थयते –**यो** **देवाना**मिति ।**यो**देवानां**जायमानं**हिरण्यगर्भम्, असावप्रतिहतज्ञानादियुक्तस्स्यात् इति सानुग्रहम् ऐक्षत । स मां वीक्षतामिति भावः ।। १२ ।।

# Mantra 4.13

<!-- sanskrit:devanagari -->

**यो देवानामधिपो यस्मिन् लोका अधिश्रिताः । य ईशे अस्य द्विपदश्चतुष्पदः कस्मै देवाय हविषा विधेम**

<!-- /sanskrit:devanagari -->
<!-- hide type:verse-number --> ।। १३ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.13

**यो** **देवानामधिप**इति । सर्वचिदचित्प्रपञ्चशेषिणे सर्वाधारभूताय सकलनियन्त्रे तस्मै परमात्मने पुरोडाशादि**हविषा**पूजां कुर्वीमहीत्यर्थः । यज्ञादिभिः तदाराधान तदुपासनद्वारा तत्प्राप्तिसाधनमिति भावः ।। १३ ।।

# Mantra 4.14

<!-- sanskrit:devanagari -->

**सूक्ष्मातिसूक्ष्मं कलिलस्य मध्ये विश्वस्य स्रष्टारमनेकरूपम् । विश्वस्यैकं परिवेष्टितारं ज्ञात्वा शिवं शान्तिमत्यन्तमेति**

<!-- /sanskrit:devanagari -->
<!-- hide type:verse-number --> ।। १४ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.14

**सूक्ष्मातिसूक्ष्ममि**ति । सूक्ष्मवस्तुष्यपि अन्तःप्रवेशयोग्यं कार्यब्रह्माण्डमध्ये हिरण्यगर्भप्रजापत्याद्यनेकरूपेणावस्थाय**विश्वस्रष्टारं**सर्वान्तर्यामित्वेऽप्यनवद्यमद्वितीयं परमात्मानं**ज्ञात्वा**मुक्तो भवति इत्यर्थः ।। १४ ।।

# Mantra 4.15

<!-- sanskrit:devanagari -->

**स एव काले भुवनस्य गोप्ता विश्वाधिपः सर्वभूतेषु गूढः । यस्मिन् युक्ता ब्रह्मर्षयो देवताश्च तमेवं ज्ञात्वा मृत्युपाशाँश्छिनत्ति**

<!-- /sanskrit:devanagari -->
<!-- hide type:verse-number --> ।। १५ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.15

**स** **एव** **काल**इति । ब्रह्मविदो मुनयो देवताश्च यत्र मनो योजयन्ति;**स**एव**परमात्मा कर्मपरिपाककालविशेषे जगतः**गोप्ता**– संसारमोचकः, कुतः?**विश्वाधिपः**सर्वभूतेषु** **गूढः**। सर्वशेषित्वात् सर्वान्तर्यामित्वाञ्च इत्यर्थः । शेषशेषिभावशरीरात्मभाव- सम्बन्धसत्वात् तादृशस्य शक्तस्य मोचकत्वौचित्यादिति भावः ।**तमेव**मिति । अनेनाऽऽकारेण तं जानन् दर्शनसमानाकारज्ञानेन विषयीकुर्वन् मुक्तो भवति इत्यर्थः ।। १५ ।।

# Mantra 4.16

<!-- sanskrit:devanagari -->

**घृतात्परं मण्डमिवातिसूक्ष्म ज्ञात्वा शिवं सर्वभूतेषु गूढम् । विश्वस्यैकं परिवेष्टितारं ज्ञात्वा देवं मुच्यते सर्वपाशैः**

<!-- /sanskrit:devanagari -->
<!-- hide type:verse-number --> ।। १६ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.16

**घृतात्\*\***‘**इति । यथा घृतस्य सारांशः सूक्ष्मः क्षीरव्यापी एवं सर्वत्र सूक्ष्मतया दुर्ज्ञानतया वर्तमानात्वेऽप्यनवद्यतया मङ्गलभूतं भगवन्तं**ज्ञात्वा\*\* **मुक्तो**भवतीत्यर्थः ।। १६ ।।

# Mantra 4.17

<!-- sanskrit:devanagari -->

**एष देवो विश्वकर्मा महात्मा सदा जनानां हृदये संनिविष्टः । हृदा मनीषा मनसाऽभिक्लुप्तो य एतद्विदुरमृतास्ते भवन्ति**

<!-- /sanskrit:devanagari -->
<!-- hide type:verse-number --> ।। १७ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.17

**एष** **देव**इति ।**विश्वं** **कर्म**– क्रियते इति कर्म – कार्य यस्य स तथोक्तः । जगत्कर्ता इत्यर्थः इतरत् उक्तार्थम् ।।

# Mantra 4.18

<!-- sanskrit:devanagari -->

**यदा तमस्तन्न दिवा न रात्रि– र्न सत्र चासच्छिव एव केवलः । तदक्षरं तत्सवितुर्वरेण्यं प्रज्ञा च तस्मात्प्रसृता पुराणी**

<!-- /sanskrit:devanagari -->
<!-- hide type:verse-number --> ।। १८ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.18

गायत्रीप्रतिपाद्यत्वमपि तस्यैव इत्याह**यदा** **तम**इति । यस्मिन् काले सदसच्छब्दितमूर्तामूर्तप्रपञ्चं दिवारावविभागञ्चान्तरेण तमोमात्रमवस्थितम्, तस्मिन् काले, ‘ब्रह्मादिषु प्रलीनेषु नष्टे स्थावरजङ्गमे । आभूतसंप्लवे प्राप्ते प्रलीने प्रकृतौ महान् ‘एकस्तिष्ठति विश्वात्मा स तु नारायणः प्रभुः’। (महा.भा.शा.प.२१०-२४) इत्युक्तरीत्या ज्ञानसङ्कोचलक्षणाशुभमन्तरेण केवलं शुभतयाऽवस्थितम् । तदेव क्षरणशून्यं वस्तु सवितृमण्डलमध्यवर्ति’;**वरणीयं**भजनीयञ्च तदेव । तस्मादेव हेतोः सृष्टिकाले प्रज्ञाना सङ्कुचितज्ञानस्य नित्यस्य प्रसरणमिति भावः ।**प्रज्ञा** **च** **तस्मात्**इत्यनेन, ‘धियो यो नः प्रचोदयात्’ (ऋ.वे.३-४-१०) इत्यशंप्रतिपाद्यत्वमपि तस्यैवेत्युक्तं भवति ।। १८ ।।

# Mantra 4.19

<!-- sanskrit:devanagari -->

**नैनमूर्ध्वं न तिर्यञ्चं ने मध्ये परिजग्रभत् । न तस्य प्रतिमा अस्ति यस्य नाम महद्यशः**

<!-- /sanskrit:devanagari -->
<!-- hide type:verse-number --> ।। १९ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.19

**नैन**मिति ।**ऊर्ध्व**स्थाण्वादिरूपतया, पश्वादितिर्यग्रूपतया तदुभयविलक्षण- मनुष्यादिरूपतया सन्तमत्येनं कोऽपि जनः**परितः**सम्यक् समन्तात्**न** **जग्रभत्**– नाग्रहीत् । यद्वा ऊर्ध्वदेशादिषु न कोपि ज्ञातवान् ।**तस्य**विभुत्वादिति भावः ।**यस्य\*\***महद्यश**इति**नाम\*\*यस्त्वपरिच्छिन्नकीर्तिः प्रसिद्धः, तस्य सदृशं किमपि वस्तु नास्ति इत्यर्थः ।। १९ ।।

# Mantra 4.20

<!-- sanskrit:devanagari -->

**न संदृशे तिष्ठति रूपमस्य न चक्षुषा पश्यति कश्चनैनम् । हृदा हृदिस्थं मनसा च एनमेवं विदुरमृतास्ते भवन्ति**

<!-- /sanskrit:devanagari -->
<!-- hide type:verse-number --> ‘।। २० ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.20

**न** **सन्दृशे** **तिष्ठति** **रूपमस्य**
**न** **चक्षुषा** **पश्यति** **कश्चनैनम्** **।**
**हृदा** **मनीषा** **मनसाऽभि**क्लु**प्तो**
**य** **एनम्**(**एतत्**)**विदुरमृतास्ते** **भवन्ति** **।।**(**कठ**,**ठ**.**६**–**९\*\***)\*\*
**न** **सन्दृशे** **तिष्ठति**इति ।**अस्य** **रूपम्**– स्वरूपं विग्रहो वा, व्यापकत्वादेव सन्दर्शनविषये अभिमुखतया न तिष्ठति इत्यर्थः । अथवा दृश्यं नीलरूपादिकं नास्ति इत्यर्थः । अत एव**न** **चक्षुषा** **पश्यति** **कश्चनैनम्**इति । स्पष्टोऽर्थः ।**हृदा** **मनीषा**इत्यादि । अयमंशः, ‘सर्वत्र प्रसिद्धोपदेशात् (ब्र.सू.१-२-१) इत्यत्र व्यासार्यै:**हृदा**इति भक्तिरुच्यते ।**मनीषा**इति धृतिः । ‘**न** **सन्दृशे** **तिष्ठति** **रूपमस्य** **न** **चक्षुषा** **पश्यति**कश्चनैनम्**‘**इति पूर्वार्धमेकरूपं पठित्वा, भक्त्या च धृत्या च समाहितात्मा ज्ञानस्वरूपं परिपश्यतीह’ (महा.भा.१२-२१-६४) इति महाभारते उक्तम्**अभि**क्लु**प्तः**– ग्राह्यः इति विवृतः । धृत्या समाहितात्मा, भक्त्या पुरुषोत्तमं**पश्यति**साक्षात्करोति प्राप्नोति इत्यर्थः । ‘भक्त्या त्वनन्यया शक्यः’ (भ.गी.११-५४) इत्यनेनैकार्थ्यात् इति वेदार्थसङ्ग्रहे प्रतिपादितम्:**य** **एनं** **विदुः**इति स्पष्टोऽर्थः ।।

<!-- hide type:editorial-heading --> **[ज्ञानप्राप्त्यर्थं ईश्वरप्रार्थना]** <!-- /hide -->

# Mantra 4.21

<!-- sanskrit:devanagari -->

**अजात इत्येवं कश्चिद्भीरुः प्रपद्यते । रुद्र यत् ते दक्षिणं मुखं तेन मां पाहि नित्यम्**

<!-- /sanskrit:devanagari -->
<!-- hide type:verse-number --> ।। २१ ।। <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.21

**अजात**इति । हे संसाररुग्द्रावक ! त्वम् ।**अजातः**– जननादिलक्षणसंसारहीन इति मत्वा**कश्चित्**– पुरुषापशदः अहं दाक्षिण्यशालि ‘उदग्रपीनांसविलम्बिकुण्डलालकावलीबन्धुरकम्बुकन्धरम्, प्रबुद्धमुग्धाम्बुजचारुलोचनं सविभ्रमभ्रूलतमुज्ज्वलाधरम्, शुचिस्मितं कोमलगण्डमुन्नसं ललाटपर्यन्तविलम्बितालकं’ ।।**मुखं** **प्रपद्यते**– प्रपद्ये – ध्यायामि ।**प्रपद्यत**इति पुरुषव्यत्ययः छान्दसः ।**तेन**– ध्यानेन**मां** **नित्यं** **पाहि**निरस्तसंसारं कुरु इत्यर्थः । स्तनन्धयप्रजाया अवतरणमुखभूतस्तनवत् अवतरणमुखभूतं चरणारविन्दं प्रपद्य इति वाऽर्थः ।। २१ ।।

# Mantra 4.22

<!-- sanskrit:devanagari -->

**मा नस्तोके मा न आयुषि मानो गोषु मानो अश्वेषु रीरिषः । वीरान्मानो रुद्र बीमतो वधीर्हविष्मन्तः सदसि त्वां हवानहे**

<!-- /sanskrit:devanagari -->
<!-- hide type:verse-number --> ॥ २२॥ <!-- /hide -->

<!-- commentary: {"commentary_id": "rangaramanuja-muni-prakashika"} -->

# Commentary: 4.22

**मा** **न** **स्तोक**इति । अपत्यपुत्रायुर्गवाश्वादिप्रवणतया मां**मा**हिंसो: रिष हिंसायाम् (धा.पा.६१४) इति धातुः । हे संसाररुग्द्रावकः । त्वम् अस्मदपचारेण भामित: – कुपितस्सन् वीर्ययुक्तान् ज्ञानवैराग्यादीन् मोक्षौपयिकान्**मा** **वधीः**-मा हिंसीः । त्वत्पूजोपकरणपुरोडाशादिलक्षणहविरादियुक्ताः सन्तः**त्वां**सदसि**हवामहे**. आराधयामः । इदित्यवधारणे । त्वामेवेत्यर्थः ।। २२ ।।

<!-- hide type:section-marker --> ।। इति चतुर्थोऽध्यायः ।। <!-- /hide -->
<!-- hide type:section-marker --> ।। इति चतुर्थाध्यायप्रकाशिका ।। <!-- /hide -->
