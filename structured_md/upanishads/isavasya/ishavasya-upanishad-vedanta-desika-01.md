---
grantha_id: ishavasya-upanishad
part_num: 1
canonical_title: ईशावास्योपनिषत्
text_type: upanishad
language: sanskrit
structure_type: mantra
commentaries_metadata:
  - commentary_id: vedanta-desika-bhashyam
    commentary_title: ईशावास्योपनिषद्भाष्यम्
    commentator:
      devanagari: श्रीमद्वेदान्ताचार्यः
      roman: śrīmadvēdāntācāryaḥ
    authored_colophon: श्रीमद्वेदान्ताचार्यैः विरचितम्
structure_levels:
  - key: Mantra
    scriptNames:
      devanagari: मन्त्रः
      roman: mantra
hash_version: 2
validation_hash: e40b73d8421cac0b0cba68d8380990eaf7f797a7f58746b3029c0d77920e022f
---

<!-- hide type:document-title -->

श्रीः श्रीमते रामानुजाय नमः ईशावास्योपनिषत्

<!-- /hide -->

# Prefatory: 0.0 (devanagari: "शान्तिपाठः")

<!-- sanskrit:devanagari -->

ओम् पूर्णमदः पूर्णमिदं पूर्णात्पूर्णमुदच्यते|पूर्णस्य पूर्णमादाय पूर्णमेवावशिष्यते ओम्शान्तिः शान्तिः शान्तिः||

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 0.0

शुक्लयजुर्वेदीयानां एष शान्तिपाठमन्त्रः | परब्रह्मणः समग्रस्वरूपस्यभावप्रतिपादक इति यथासिद्धान्त विपुलविशदं विवरणं अर्हति। तथा हि-पूरी-आप्यायने इत्यस्मात् चौरादिकत्वेनस्वार्थणिजन्तात् धातोः क्तप्रत्यये सति “या दान्त-शान्त-पूर्ण-दस्त-स्पष्ट-छन्न-ज्ञप्ताः” इति (7-2-27) पाणिनिसूत्रेण पूर्णशब्दोऽयं निपात्यते | इडागमाभाव: निपातस्य फलम् | णिलोप:, रात् परत्वात् प्रत्ययतकारस्य नत्वं, तस्य णत्वं चेति पूर्णशब्दसिद्धै प्रक्रिया | क्तप्रत्ययश्च इह कर्तरि कर्मणि येति उभयथापि भाव्यम् | तत्र कर्तरि • ब्रहम स्वरूपेण पूरयतिव्याप्नोति इत्यर्थः| कर्मणि तु – ब्रहम कल्याणगुणैः संभृतमित्यर्थः | असंकुचितवृत्तिनानेन पूर्णशब्देन सर्वत्र सर्वदा सर्वथा च पूर्णत्वं ब्रह्मणः प्रतिपाद्यते ||

(1) तत् यथा – सर्वत्रेति सर्वदेशव्याप्तिविवक्षा । सर्वत्र पूर्णता नाम-सर्वव्याप्तस्य तत्देशावच्छेदेनापि परिसमाप्यवृत्तित्वपर्यवसानम् | तद्वा कथम्? न हि एकत्र पूर्णतया स्थितस्य अन्यत्र वृत्तिसम्भव: | इति शंका निरस्यते सिद्धान्तिभि: विशिष्टाद्वैतिभि व्यक्तिषु परिसमाप्तामपि व्यापिनी तार्किकाणां जातिं निदर्शयदभिरिति भाव्यम् ||

(2) सर्वदा – इति कालानवच्छेदेन व्याप्तिविवक्षा |

(3) सर्वथा • इति व्याप्तिप्रकारविवक्षा च | तत्र स्वरूपतः गुणतश्चेति व्याप्तिप्रकारद्वैविध्यम् | तेन दीपादुत्पन्नप्रदीपन्यायेन परस्वरूपवत् उत्तरेषां व्यूह-विभव-अन्तर्यामि-अर्चावताराणामपि गुणैः पूर्णतासिद्धि:| एतदभिप्रायेणैव मन्त्रपदानि व्याख्येयानि ||- तथा हि – “**पूर्णमदः पूर्णमिदं**” इति “**पूर्णमिदं पूर्णमदः**” इति च पाठभेदो दृश्यते | तत्र विप्रकृष्टवाचिना अदः शब्देन नित्यविभूतिवर्तिपरस्वरूपग्रहणम् | सन्निहितवाचिना इदं | शब्देन च हृदयगुहावर्ति-अन्तर्यामिरूपं विवक्षितम् | पूर्णशब्दः गुणपौष्कल्यवचनः | तथाच • परवाासुदेवमूर्तिरिव अन्तर्यामिस्वरूपं च वाङ्गुण्यपुष्कलमिति प्रथमवाक्यार्थः। अथ, **पूर्णात्** – पूर्वोक्तपरवासदेवसकाशात् आविर्भूतं पूर्णं • व्यूहस्वरूपं **उदच्यते** – बहुप्रकारं भवति । संकर्षण-प्रद्युम्नानिरुद्धरूपेण द्वि-द्वि-गुणाविष्करणशालि सत् त्रिप्रकारं भवतीति भावः। तत्र व्यूहत्रये प्रतिव्यक्ति गुणद्वयमात्राविष्करणेऽपि स्वतो गुणषट्कपूर्णमेवेति न न्यूनता भावया । इदं चोकतं पांचरात्रानुसारतः श्रीवत्सचिन्हगुरुभिः वरदराजस्तवे • गुणैष्षड्भिस्वेतै: प्रथमतरमूर्तिस्तव बभौ । ततः तिस्र: तेषां त्रियुग। युगलैर्हि त्रिभिः अभुः” इत्यादिना ||

**पूर्णस्य पूर्णं** – इह षष्ठयन्तपूर्णशब्दः सर्वावतारकन्दभूतं क्षीराब्धिशायि व्यूहरूपं वदति । तत्सम्बन्धि पूर्णं रामकृष्णादिविभवावतारजातम् । तत् (द्वितीयान्तम् ) **आदाय** -स्वहेतुत्वेन स्वीकृत्य • **पूर्णं एव अवशिष्यते** – अर्चावतारूपमेव चरमतया वर्तते सर्वसमाश्रयणोपयोगि नित्यसन्निहितं कल्याणगुणपूर्णं च । इति मन्त्रस्य । पदार्थविवरणम् । एतेन परब्रह्मणः सर्वव्याप्तिः सर्वत्र गुणपौष्कल्यं च प्रतिपादितं भवति । अध्ययनारम्भे एवंविधपरिपूर्णब्रह्मस्वरुपध्यानं शान्तिमन्त्रेणानेन विधित्सितमिति बोध्यम् । श्रीवचनभूमणस्य अरुम्पदाख्ये द्रविडभाषामयटिप्पणे समंजसमिदं विवरणं दृश्यम् ||

यद्यपि श्रीरंगरामानुजमुनीन्द्रै: बृहदारण्यके (7-1) अयंमन्त्र प्रकरणात्प्रणवस्तुतिपरतयाव्याख्यात:। तदेवम् “**पूर्णमदः पूर्णमिदं**” इत्यनेन परोक्षप्रत्यक्षसर्वलोकानां वेदशब्दप्रभवत्यात् तद्वयाप्तत्व प्रोच्य, (कारणेन । कार्यस्य व्याप्तत्वात् • कारणीभूतवेदशब्दव्याप्तता लोकानां – इति । एवं **पूर्णात्** ( व्याप्तात् लोकात् । **पूर्णं** पूरणकर्तृ व्याहृतिरूपभूर्भुवरादिशब्दजातम् **उदंच्यते** – उत्कृष्टं भवतीति च व्याख्याय, **पूर्णस्य पूर्णं** – व्याप्तलोकस्य पूरकं व्याहृतिरुपशब्दजातम् **आदाय** – उपसंहूत्य, **पूर्णं** – तस्यापि व्यापकं औंकांर रूपं वस्तु **अवशिष्यते** – कार्यसर्वशब्दजाते नष्टेऽपि परिशिष्यते” इति, विवरणं कृतम् । अथ तैरेव अन्ते । इदं च रुच्युत्पादनाय प्रणवस्तुतिमात्रम्।अन्ययानिमित्तकारणस्यव्याहृत्यादे: कार्यव्यापकत्वासंभवात्। उपादानभूतस्य भूतपंचकस्यैव व्यापकत्वसभवात् असामंजस्य स्यात्” इति समापितम् । तथापि एवं स्वेनैव रुच्युत्पादनाय प्रणवस्तुतिपरत्वोक्तया अवास्तवमेवेदप्रणवस्तुतिपरत्वमिति व्यंजनात्, युक्तं प्रणवप्रतिपाद्यस्य ब्रह्मणएव परत्वादिपंचकपरतया व्याख्यानमिति प्रतीमः । वस्तुतः इदं श्रीरंगरामानुजीयं विवरणं वाक्यान्वयाधिकरणगत श्रुतप्रकाशिकावचनविरुद्धमपि। तत्र हि व्यासार्यै: यादवप्रकाशपक्षनिराससन्दर्भ परमात्मपरतयैव मन्त्रोऽयं विवृत:। तत्रेयं तदीयसूक्तिः •”, परमात्मन: पूर्णत्वं च अणुमात्रैऽपि वस्तुनि स्थितस्य निरवधिकषाड्गुण्य विशिष्टतया प्रतिपत्तियोग्यत्यम्” इति ।।

<!-- hide type:colophon -->

कवितार्किकसिंहसर्वतन्त्रस्वतन्त्र श्रीमद्वेदान्ताचार्यविरचितम् ॥

<!-- /hide -->
<!-- hide type:commentary-title -->

ईशावास्योपनिषद्भाष्यम्

<!-- /hide -->
<!-- hide type:sub-heading -->

॥ मंगलम्

<!-- /hide -->

श्रीमान्वेङ्कटनाथार्यः कवितार्किककेसरी । वेदान्ताचार्यवर्यो मे सन्निधत्तां सदा हृदि ॥

येनावास्यमिदं सर्वं चेतनाचेतनात्मकम् । विशुद्धसद्गुणौघं तं वासुदेवमुपास्महे ॥ १ ॥

<!-- hide type:sub-heading -->

ईशावास्योपनिष्सार:

<!-- /hide -->

सर्वेशानस्सहजमहिमा सर्वभूतान्तरात्मा सर्वान् दोषान् स्वयमतिपतन् सर्वविद्यैकवेद्यः ।

कर्माध्यक्षः कलुषशमनः कोऽपि मुक्तोपभोग्यस्सिद्धोपायः स्फुरति पुरुषो वाजिनां संहितान्ते ॥ २ ॥

ईशावास्यमिदं सर्वमित्यादि यदनूच्यते । शिष्यं प्रति गुरोरेतद्ब्रह्मविद्यानुशासनम् ॥ ३ ॥

संहितोदाहृतं सर्वं विनियोगपृथक्त्वतः । विद्यार्थं स्यादिति व्यक्तं निबन्धोऽस्य तदन्ततः ॥ ४ ॥

# Mantra 1

<!-- sanskrit:devanagari -->

ईशावास्यमिदँ सर्वं यत्किंच जगत्यां जगत् । तेन त्यक्तेन भुञ्जीथा मा गृधः कस्यस्विद्धनम् ॥ <!-- hide type:verse-number --> १ <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 1

तत्र प्रथममचिद्विकाराधिष्ठितस्य स्वतन्त्रात्मभ्रमादिपरिजिहीर्षया सर्वस्य परमपुरुषायत्तस्वरूपस्थितिप्रवृत्तिमभिप्रेत्याह – **ईशा वास्यमिदं सर्वं यत्किञ्च जगत्यां जगदिति** ।

<!-- hide type:sub-heading -->

सर्वस्य ईश्वरपरतन्त्रता

<!-- /hide -->

**इदं** – तत्तत्प्रमाणसिद्धमीश्वरव्यतिरिक्तं चिदचिदात्मकम्, **ईशा** – **ज्ञाज्ञौ द्वावजावीशनीशौ** (श्वे। उ। १-९) इत्यादिषु जीवादत्यन्तविलक्षणतया प्रख्यातेन सर्वनियन्त्रा पुरुषोत्तमेन, **वास्यं** – व्याप्यमित्यर्थः । सर्वाधारे स्वस्मिन् स्वेन वसनीयं वा । स्मर्यते हि –

सर्वत्रासौ समस्तं च वसत्यत्रेति वै यतः ।

ततस्स वासुदेवेति विद्वद्भिः परिपठ्यते ॥ इति ।(वि.पु.१-२-२२)

**जगत्यामिति** लोकान्तराणामुपलक्षणम् । **जगत्** – स्वरूपतो धर्मतो वा अन्यथात्वं गच्छत् भोग्यभोक्तृरूपं वस्तुजातम् । अतदात्मकं किञ्चिदपि नास्तीति द्रढयितुं – **यत्किञ्चेति** विशेष्यते । \*\*इन्द्रियाणि मनो बुद्धिस्सत्त्वं तेजो बलं धृतिः । वासुदेवात्मकान्याहुः क्षेत्रं क्षेत्रज्ञमेव च॥ इत्युपबृंहितम् ।

<!-- hide type:sub-heading -->

ईशशब्दस्य रूद्रपरत्वनिरास:

<!-- /hide -->

ननु “रूढिर्योगमपहरतीति” (पू.मी. ६-१-१२) न्यायादीशोऽत्र रुद्रस्स्यात्, सर्वाद्युपपदाभावाच्च । मैवं, कारणविषयाकाशप्राणादि

शब्दवद्रूढेरिह बाधितत्वात्, “ **एको ह वै नारायण आसीन्न ब्रह्मा नेशानः**” (मु.उ. १-१) “**अनपहतपाप्माऽहमस्मि नामानि मे धेहि**” (शत.ब्रा.) इत्यादिभिः असर्वकारणत्वेन कर्मवश्यत्वेन च संप्रतिपन्ने रुद्रे सर्वावास्यत्वसर्वाधारत्वात्वादेरसंभवात् । तद्वत्तया प्रसिद्धे

अनवच्छिन्नैश्वर्ये सर्वेश्वरे यौगिकोऽयं शब्दः प्रत्येतव्यः । यद्यपि प्रसिद्धवन्निर्देशाभावादाकाशादिवाक्यवैषम्यम्, तथाप्यैन्द्रीन्यायाद्विरुद्धार्थविषयतयैव रूढिभङ्गोपपत्तिः (पू.मी. ३-२-२) ।

नचात्र “सर्वत्वमाधिकारिकमिति (पू.मी. १-२-१६) न्यायः, सङ्कोचादृष्टेः । प्रवाहेश्वरानेकेश्वरपक्षौ तु त्रैकालिकसर्वनिर्वाहकेश्वरप्रतिष्ठापकैः प्रमाणगणैः प्रत्यूढौ।

<!-- hide type:sub-heading -->

नारायणस्यैव सर्वायास्यत्व स्थापनम्

<!-- /hide -->

अतः “**पतिं विश्वस्यात्मेश्वरम्**” (तै.ना. ९२) इत्यादि प्रसिद्धानन्याधीनैश्वर्यम् “**योसावसौ पुरुषः**” (ई.उ।१६) इत्यनुवदिष्यमाणं

ब्रह्मेशानजनकतया अनन्यथासिद्धवाक्यनिर्धारितम् “**एष सर्वभूतान्तरात्मा अपहतपाप्मा दिव्यो देव एको नारायणः**” (सुबा.उ.७)

इत्यादिषु सर्वान्तर्यामित्वेन प्रख्यातम् तत एव -“**स ब्रह्मा स शिवः**”(तै. ना.१०१) इत्यादि विभूतिभूतानां ब्रह्मशिवेन्द्रादीनां “**विश्वमेवेदं पुरुषः**” (तै.ना.९१) इत्यत्र विश्वस्येय विशेष्यतयोक्तं नारायणमेव सर्वस्यावास्यं ईशम् वक्तुमुचितमेतद्वाक्यम् इत्यलम् अन्यरूढिप्रसङ्गरहित असमस्तपदाध्ययनानभिज्ञाश्रोत्रियचोद्योपालम्भनेन ॥

<!-- hide type:sub-heading -->

वैराग्यभूषितवृत्युपदेश:

<!-- /hide -->

एवं मुमुक्षो: ईश्वरपारतन्त्र्यबोधमुत्पाद्य वैराग्यभूषितां वृत्तिम् उपदिशति – “**तेन त्यक्तेन भुञ्जीथा: मा गृधः**

**कस्यस्यिद्धनमिति** । **तेन** – जगता भोग्यताभ्रमविषयेण, **त्यक्तेन** – दोषभूयस्त्वदर्शनात्त् परित्यत्क्तेन उपलक्षितस्सन्

**भुञ्जीथाः** । अप्रतिषिद्धयोगधर्मोपयुक्तदेहधारणमात्रौपयिकं भोग्यवर्गम् इति अर्थप्रकरणाभ्यां सिध्यति । यद्वा, सर्वावास्त्वेन

प्रकृतं निरतिशयभोग्यं वक्ष्यमाणोपायमुखेन **भुञ्जीथाः** इति योज्यम् । कस्यापि बन्धोरबन्धोर्वा धनं, **मा गृधः** –

माभिकाङ्क्षः । आह च यमः किङ्करं प्रति “**परमसुहृदि**” इत्यारभ्य “**शठमतिरुपयाति योऽर्थतृष्णां पुरुषपशुर्न स**

**वासुदेवभक्तः** (वि.पु. ३-७-२९,३०) इति । इदं च धनाशाप्रहाणं परमात्मेतरकृत्स्नविषयवैराग्योपलक्षणम् । स्मर्यते हि “**परमात्मनि यो रक्तो विरक्तोऽपरमात्मनि**’ (ना.प.उ.३-१८) इति ॥ १।।

<!-- hide type:section-marker -->

द्वितीयो मन्त्र:कर्मानुष्ठानम्

<!-- /hide -->

# Mantra 2

<!-- sanskrit:devanagari -->

कुर्वन्नेवेह कर्माणि जिजीविषेच्छतगँ समाः । एवं त्वयि नान्यथेतोऽस्ति न कर्म लिप्यते नरे ॥ <!-- hide type:verse-number --> २ <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 2

<!-- hide type:commentary-prefix -->

**प्र**.

<!-- /hide -->
<!-- hide type:commentary-title -->

**दी:**

<!-- /hide -->

एवं विरक्तस्य विदुषः फलसङ्गकर्तृत्वादित्यागयुक्त: ब्रह्मविद्याङ्गभूत: कर्मयोग यावज्जीवम् अनुष्ठेय: इत्याह –

**कुर्वन्नेवेहेति। **शतं समाः**-शतं वत्सरान्, **कर्मणि** नित्यनैमित्तिकानि, **कुर्वन्नेह इह** -लोके, **जिजीविषेत्**-जीवितुमिच्छेत्, **त्वयि**-ईश्वरपरतन्त्रे सति **एवम्** -अनुष्ठेयानि इत्यर्थ:।नान्ययेतोऽस्ति**-हत:-अनुष्ठानात् **अन्यया**-अननुष्ठानम् नास्ति इत्यर्थ: **न कर्म लिप्यते नरे** इति। \*\*नरेप्रस्तुतब्रह्मयिदि नरे, विद्यांगतया क्रियमाण: कर्मयोग: न लिप्यते; किन्तु भगवति भक्तियोगम् उत्पादयति इत्यर्थ:

कैश्चित् अयं मन्त्र: अविद्वद्विषयतया व्याख्यात:। स च ‘**अविद्या मृत्युं तीत्वां विद्ययाऽमृतमश्नुते**’ (ई.उ. ११) इति।वक्ष्यमाणमन्त्रविरोधात् अनुपपन्न:।तस्मात् त्रययन्तनिष्णाता: तद्वचाख्यां न बहुमन्यते।

<!-- hide type:commentary-title -->

वेदान्ताचार्यभाष्यम्

<!-- /hide -->
<!-- hide type:sub-heading -->

अवतारिका

<!-- /hide -->

एवं विदुष: फलसंगकतृत्वादित्यागयुक्तं नित्यनैमित्तिकरूपं विद्यांगभूतं कर्मयावज्जीवमनुष्ठेयम्

इत्याह.- **कुर्न्नेवेह कर्माणि जिजीविषिच्छेतं समा:**-इति। ब्रह्मविदोऽपि यावद्विद्यापूर्ति जीवनमिष्टं भवतीति ज्ञापनाय सम्प्रयोग:।शतम्**-इति च प्रायिकविषयम्।शतं समा:** जीवन् अधिकारानुगुणानि कर्माणि कुर्वीतैव।न कदाचिदपि विद्याङ्गं कर्म परित्यजेदित्यर्थः । अस्य वाक्यस्य फलसाधनभूतस्वतन्त्रकर्मविषयत्वे विशेषहेत्वभावस्सूत्रितः **नाविशेषात्** (ब्र.सू. ३-४-१३) इति । अर्थान्तरं च प्रकरणाविरुद्धम् अनन्तरसूत्रोक्तम् **स्तुतयेऽनुमतिर्वा** (ब्र.सू. ३-४-१४) इति। भाष्यं – “वाशब्दोऽवधारणार्थः”। **ईशावास्यमिदं सर्वमिति** विद्याप्रकरणाद्विद्यास्तुतये सर्वदा कर्मानुष्ठानानुमतिरियम् । विद्यामाहात्म्यात्सर्वदा कर्म कुर्वन्नपि न लिप्यते कर्मभिरिति हि विद्या स्तुता भवति । वाक्यशेषश्चैतदेव दर्शयति – **एवं त्वयि नान्यथेतोऽस्ति न कर्म लिप्यते नरे** इति । त्वयि ब्रह्मविद्याधिकारिणि एवमेवानुष्ठेयार्थः, इतोऽन्यथा नास्तीति व्यतिरेकेणोक्तं दृढीकारणार्थम् ।

<!-- hide type:sub-heading -->

विदुषा अनुष्ठीयमानकर्मणां अलोपकत्वोक्ति

<!-- /hide -->

ननु ब्रह्मविदोऽपि कर्मानुष्ठानभावाद्बन्धस्स्यादित्यत्राह – **न कर्म लिप्यते नरे** इति । प्रस्तुते ब्रह्मविदि नरे । **अग्निहोत्रादि तु तत्कार्यायैव तद्दर्शनात्** (ब्र.सू. ४-१-१६) इति 2482 विनियोगपृथक्त्वन्यायेन कर्म न स्वर्गादिफलहेतुर्भवति । विद्यानुप

युक्तकाम्यानां निषिद्धानां च विरक्तेन विवेकिना न बुद्धिपूर्वोपादानसंभवः । संभावितानामपि केषांचित् \* **नाविरतो दुश्चरितात्** (क.उ. 2-24) इत्यादिबलात् स्वानुगुणा निष्कृतिस्स्यात् । तदधिगमाधिकरणे (ब्र. सू. अधि. 4-1-7) तु प्रामादिकानामेवाश्लेषः परविद्यावतामपि

स्थापितः । ज्ञानाग्निदग्धाधिकारो विधिनिषेधानधिकारीति पक्षस्तु न वेदवित्संमतः ॥

<!-- hide type:section-marker -->

तृतीयो मन्त्र:

<!-- /hide -->

# Mantra 3

<!-- sanskrit:devanagari -->

असुर्या नाम ते लोका अन्धेन तमसावृताः । तांस्ते प्रेत्याभिगच्छन्ति ये केचाऽऽत्महनो जनाः ॥ <!-- hide type:verse-number --> ३।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 3

<!-- hide type:commentary-title -->

वेदान्ताचार्यभाष्यम्

<!-- /hide -->
<!-- hide type:sub-heading -->

आत्मज्ञानविधुराणां प्राप्यं स्थानम्

<!-- /hide -->

वक्ष्यमाणविद्यायां शीघ्रं प्रवृत्त्यर्थमुक्तप्रकारब्रह्मवेदनविधुरतया वित्तैषणायोगाच्च अन्यथाभवद्भिर्ज्ञानानुष्ठा

नैरात्मघातिनां निरयपातोऽवश्यम्भावीत्याह – **असुर्या.. .जनाः** – इति ।**असुर्याः**– असुरस्य स्वम् (पा.सू.४-४-१२३) इति यत्;

आसुरप्रकृतीनामनुभाव्या: इत्यर्थः । **नामेति** प्रसिद्धौ । **ते** – नरकसंज्ञिता भीषणतमाः लोकास्सन्ति । पुनस्तान्विशिनष्टि –

**अन्धेन तमसाऽऽवृताः** – गाढेनान्धकारेण व्याप्ताः । **तान्** – आलोकप्रसङ्गरहितान्, **ते** – स्वात्मघातिनः । **प्रेत्य** –

तदातनदेहादुत्क्रम्य । **अभिगच्छन्ति** – कार्त्स्न्येन निरन्तरं प्राप्नुवन्ति । **ये के च** – देवजातीया मनुष्यजातीया वा,

तथा ब्राह्मणक्षत्रियादयो वा । **आत्महनः** – **असन्नेव स भवति, असद्ब्रह्मेति वेद चेत्** (तै.आ. ३०) इत्याम्नातामसत्कल्पतां

स्वात्मानं नयन्तः; देहपातमुखेन पातकवर्गोपलक्षणमिदम् । **जनाः** – जनिमन्तः; संसरन्त इत्यर्थः ॥

<!-- hide type:section-marker -->

चतुर्थ मन्त्र:

<!-- /hide -->

# Mantra 4

<!-- sanskrit:devanagari -->

अनेजदेकं मनसो जवीयो नैनद्देवा आप्नुवन् पूर्वमर्षत् । तद्धावतोऽन्यानत्येति तिष्ठत्तस्मिन्नपो मातरिश्वा दधाति ॥<!-- hide type:verse-number --> ४ ।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 4

<!-- hide type:commentary-title -->

वेदान्ताचार्यभाष्यम्

<!-- /hide -->
<!-- hide type:sub-heading -->

ब्रह्मणि विचित्रशक्तियोगनिरूपणम्

<!-- /hide -->

सर्वावासत्वेन प्रस्तुतमीश्वरतत्त्वं विरुद्धवदभिलापव्यञ्जितेन विचित्रशक्तियोगेन विशदयति – **अनेजदेकं**

**मनसो जवीय इति** । **अनेजत्** – अकम्पमानम् । **एकं** – प्रधानभूतम्, स्वानधीनस्वसमानद्वितीयरहितं वा, **मनसो**

**जवीयः** – वेगवत्तरमनसोऽप्यतिशयितजवम् । ननु इदं न जाघटीति निष्कम्पत्वं वेगवत्तरत्वं चेति; मैवं, तात्पर्यवृत्त्या

सुघटितत्वात्, सर्वस्य स्वेन नित्यव्याप्तत्वादनेजत्, सर्वदा मनसो गोचरदेशमतिक्रम्य वृत्तेः मनसो जवीय उपचर्यते ।

एवमुत्तरेष्वपि वाक्येषु भाव्यम् ।

**नैनद्देवा आप्नुवन् पूर्वमर्षत्** – प्रागेव सर्वान् प्राप्नुवत् **देवा:** हिरण्यगर्भादयो

**नाप्नुवन्**- एतावन्तं कालं न लेभिरे । विभुत्वेन नित्यप्राप्तमपि कर्मप्रतिबद्धज्ञानाः क्षेत्रज्ञाः विद्याभिगमात्पूर्वं स्वबुद्ध्या

न प्राप्नुवन्तीति न विरोधः । यथोक्तं छान्दोग्ये **तद्यथा हिरण्यनिधिं निहितमक्षेत्रज्ञा उपर्युपरि संचरन्तो न विन्देयुरेवमेवेमास्सर्वाः प्रजाः अहरहर्गच्छन्त्य: एतं ब्रह्मलोकं न विन्दन्त्यनृतेन हि प्रत्यूढाः**(छा.उ.८-३-२) इति ।

**तद्धावतोऽन्यानत्येति तिष्ठत्** – **यः पृथिव्यां तिष्ठन्** \* **य आत्मनि तिष्ठन्** (बृ. उ. ५-७-७) **य आत्मनि तिष्ठन्** (बृ.उ.मा.पा. ३-७-३०) इत्यादिक्रमेण तत्सर्वत्र तिष्ठदेव धावतो गरुडादीनप्यत्येति,

यावद्यावद्धावन्ति जविनस्तावतः परस्तादपि वर्तत इत्यर्थः । यथोच्यते –

**वर्षायुतशतेनापि पक्षिराडिव संपतन् । नैवान्तं कारणस्येयाद्यद्यपि स्यान्मनोजवः** ॥(आहिर्बु.सं.२-४३) इति ।

अन्येषां क्वचित्तिष्ठतां धावदतिक्रमणं नास्तीति वैचित्री ।

<!-- hide type:sub-heading -->

वाय्वादीनां भगवदाहितशक्तिमत्वम्

<!-- /hide -->

अन्यदपि किञ्चिदाश्चर्यमित्याह – \* **तस्मिन्नपो मातरिश्वा दधातीति** । तस्मिन्नवस्थितः अप्रतिबन्धानुगुणकाठिन्यादिरहितोऽपि वायुः अपो बिभर्ति । सर्वाधारभूतेन सर्वेश्वरेण विधृतस्स मातरिश्वा तच्छक्त्यैव पाथःपयोधरनक्षत्रग्रहतारकादिकं बिभर्तीत्युक्तं भवति । स्मर्यते हि –

**द्यौस्सचन्द्रार्कनक्षत्रं खं दिशो भूर्महोदधिः । वासुदेवस्य वीर्येण विधृतानि महात्मनः** ॥ (म.भा. अनु. १५६) इति ॥

<!-- hide type:section-marker -->

पंचमो मन्त्र:

<!-- /hide -->

# Mantra 5

<!-- sanskrit:devanagari -->

तदेजति तदुनैजति तद्दूरे तद्वन्तिके ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

तदन्तरस्य सर्वस्य तदु सर्वस्याऽस्य बाह्यतः ।।<!-- hide type:verse-number --> 5।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 5

<!-- hide type:commentary-title -->

वेदान्ताचार्यभाष्यम्

<!-- /hide -->
<!-- hide type:sub-heading -->

भगवतो विचित्रशक्तियोगस्यैव विवरणम्

<!-- /hide -->

**अनेजदेकं मनसो जवीयः** (ई.उ. ४) इत्युक्तमर्थमादरान्मुखान्तरेणानुशास्ति – **तदेजति तदु नैजतीति** । **तत्** – व्याप्तं

तत्त्वं पूर्वोक्तप्रकारेण जवीयस्त्वादिना **एजति** – कम्पते । कम्पत इवेत्यर्थः । **तदु नैजति** तदेव वस्तुवृत्त्या न कम्पते ।

**तद्दूरे तद्वन्तिके** तद्दूरेऽन्तिके च वर्तते । मूढप्रतिबुद्धपुरुषभेदापेक्षया विभोरेव दूरान्तिकवर्तित्वव्यपदेशः । यथाह शौनकः –

**पराङ्मुखानां गोविन्दे विषयासक्तचेतसाम् । तेषां तत्परमं ब्रह्म दूराद्दूरतरे स्थितम्** ॥

**तन्मयत्वेन गोविन्दे ये नरा: न्यस्तचेतसः । विषयत्यागिनस्तेषां विज्ञेयं च तदन्तिके** ॥ इति ।।(वि.ध्र.९९-१३,१४)

केचित्पदार्थाः कस्यचिदन्तर्भवन्ति न बहिः । केचिद्बहिर्भवन्ति, नान्तः। तदुभयव्यावृत्तिमाह – **तदन्तरस्य सर्वस्य**

**तदु सर्वस्यास्य बाह्यत इति** । **तत्** सर्वव्याप्तमुक्तं परं ब्रह्म । **अस्य** – विचित्रचिदचिद्रूपेण प्रमाणसिद्धस्य सर्वस्य वस्तुनः

**अन्तर्भवति** – अप्रतिघातादविभक्तदेशं वर्तत इत्यर्थः॥ तदेव सर्वस्यास्य बहिरपि भवति, परिमितानां पदार्थानां भावदेश

इवाभावदेशेऽपि वर्तत इति यावत् । तदेतद्व्यक्तमुक्तं तैत्तिरीये सर्वपरविद्योपास्यविशेषनिर्धारणार्थे सहस्रशीर्षम् (तै.ना. ९०) इत्यनुवाके –

- **यच्च किञ्चिज्जगत्यस्मिन् दृश्यते श्रूयतेऽपि वा । अन्तर्बहिश्च तत्सर्वं व्याप्य नारायणः स्थितः** इति ॥(तै.ना. ९४)

**तदेजति तदु नैजति तद्दूरे तद्वन्तिके । तदन्तरस्य सर्वस्य तदु सर्वस्यास्य बाह्यतः** ॥

<!-- hide type:section-marker -->

षष्ठमन्त्र

<!-- /hide -->

# Mantra 6

<!-- sanskrit:devanagari -->

यस्तु सर्वाणि भूतान्यात्मन्येवानुपश्यति ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

सर्वभूतेषु चात्मानं ततो न विजुगुप्सते ।।<!-- hide type:verse-number --> 6।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 6

<!-- hide type:commentary-title -->

वेदान्ताचार्यभाष्यम्

<!-- /hide -->
<!-- hide type:sub-heading -->

सर्वस्य ब्रह्मात्मकत्वानुसन्धाने प्रयोजनम्

<!-- /hide -->

एवं सर्वस्य ब्रह्मात्मकत्वमुक्तकम् । अथ तद्विदस्सांप्रतिकं प्रयोजनमाह – **यस्तु जुगुप्सत इति** ।

ब्रह्मविन्माहात्म्ये विशेषद्योतनाय तु शब्दः । **सर्वाणि भूतानि** – ब्रह्मादिस्थावरान्तानि । अत्रात्मशब्दस्सङ्कोचकाभावात्प्रकरणादर्थस्वभावाच्च सर्वान्तरात्मविषयः । पृथिव्यादिभिर्ध्रियमाणमपि तन्मुखेन परमात्मन्यवस्थितमित्येवकाराभिप्रायः ।

**अनुपश्यति** – अनुस्यूतं विशदं निध्यायति । **सर्वभूतेषु चात्मानमिति** व्याप्तिमात्रपरम्, तस्य तैर्धार्यत्वाभावात् ।

स इति प्रतिनिर्देशोऽध्याहार्यः । **ततो न विजुगुप्सते** – ब्रह्मताकत्वेनानुदृष्टेपु सर्वेषु स्वात्मविभूतिन्यायात्कुतश्चिदपि न

विजुगुप्सते । क्वचिदपि निन्दां न करोतीत्यर्थः ॥

<!-- hide type:section-marker -->

सप्तमो मन्त्र:

<!-- /hide -->

# Mantra 7

<!-- sanskrit:devanagari -->

यस्मिन्सर्वाणि भूतान्यात्मैवाभूद्विजानतः ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

तत्र को मोहः कः शोकः एकत्वमनुपश्यतः ।।<!-- hide type:verse-number --> 7।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 7

<!-- hide type:commentary-title -->

वेदान्ताचार्यभाष्यम्

<!-- /hide -->

पुनरपि सर्वस्य ब्रह्मात्मकत्वं सामानाधिकरण्येन द्रढय(न्) ति तथानुदर्शनस्य सद्यश्शोकनिवर्तकत्वमाह –

**यस्मिन् … पश्यत इति** ।

<!-- hide type:sub-heading -->

जगत:ब्रह्मात्मकत्वेनानुसन्धानस्य फलम्

<!-- /hide -->

**यस्मिन्** – प्रणिधानसमये । **विजानतः** – स्वतन्त्रपरतन्त्रवस्तुभेदं सम्यगुपदिष्टेन मार्गेण

शास्त्रेण विविच्य जानतः । **आत्मैव सर्वाणि भूतानि अभूत्** – परमात्मैव सर्वविशिष्टः प्रतीत इत्यर्थः । **देवोऽहम्**

इत्यादिवल्लोकवेदमर्यादया शरीरात्मभावेन जगद्ब्रह्मसामानाधिकरण्ये संभवति बाधोपचारस्वरूपैक्यादिपक्षा बहिष्कार्याः ।

**तत्र** – तदा, **को मोहः** – स्वतन्त्रात्मभ्रमादिलक्षणो मोहो न संभवतीत्यर्थः ।

**कश्शोकः** – परविभूतिभूते सर्वस्मिन्निर्ममत्वसिद्ध्या पुत्रमरणराज्यहरणादावपि न कश्चिच्छोकस्स्यादित्यर्थः । यथाह –

- **अनन्तं बत मे वित्तं यस्य मे नास्ति किञ्चन । मिथिलायां प्रदीप्तायां न मे किञ्चित्प्रदह्यते** ॥ (म.भा.शां. १७-२२३)इति ।

**एकत्वमनुपश्यतः** – सर्वविशिष्टैक्यमनुपश्यतः । न ह्ययमेकशब्दः एकव्यतिरिक्ताभावपरः, **ईशावास्यमिदं सर्वम्** (ई.उ.१)

इति ईश्वरव्याप्तत्वेन प्रक्रान्तस्य कस्यचित्केनचिदपि बाधाभावात्, सर्वभेदमिथ्यात्ववेदनावेदनयोः कथञ्चिदपि तादृशैक्योप

देशादिप्रवृत्त्ययोगाच्च । न चासौ परस्परविरुद्धानां स्वरूपैक्यप्रतिपादकः, सर्वव्याघातोत्सादने स्वपरमतविवेकादिविप्लवप्रसङ्गात् ।

<!-- hide type:sub-heading -->

सिद्धान्ते सामानाधिकरण्योपपत्ति:

<!-- /hide -->

विशिष्टैकत्वविवक्षा तु सर्वप्रमाणानुगुण्याद्भाव्यते । ततोऽपि वरमत्र प्रकृतसामानाधिकरण्यनिर्वाहानुगुणसंबन्ध

विवक्षा । प्रयुज्यते हि संबन्धविशेषविवक्षया **रामसुग्रीवयोरैक्यम्** (रा.सु. ३५-५२) इत्यादिष्वेकशब्दः । एतौ च श्लोकौ यद्यपि मुक्तविषयतया नेतुं शक्यौ, तथापि पूर्वानुगुण्यान्मुमुक्षुप्रशंसार्थत्वमुचितम् ।

<!-- hide type:sub-heading -->

दर्शनशब्दार्थविवेथनम्

<!-- /hide -->

ततश्च वैशद्यातिशयविवक्षया शास्त्रजन्यज्ञानेन

तन्मूलोपासनात्मकज्ञानेन दर्शनवाचो युक्तिः । समाधिविशेषफलमूतस्त्वद्यतनसाक्षात्कार उपायत्वेनाभिहितत्वान्नात्र

प्रसंजयनीयः । मोक्षोपायोपदेशपरेषु सर्वेषु वाक्येषु दर्शनशब्द उपासनविषय इति शारीरकभाष्ये प्रत्यपादि ॥

<!-- hide type:section-marker -->

अष्टमो मन्त्र:

<!-- /hide -->

# Mantra 8

<!-- sanskrit:devanagari -->

स पर्यगाच्छुक्रमकायमव्रणमस्नाविरँ शुद्धमपापविद्धम् ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

कविर्मनीषी परिभूः स्वयंभूर्याथातथ्यतोऽर्थान्व्यदधाच्छाश्वतीभ्यः समाभ्यः ।।<!-- hide type:verse-number --> 8।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 8

<!-- hide type:commentary-title -->

वेदान्ताचार्यभाष्यम्

<!-- /hide -->
<!-- hide type:sub-heading -->

वेदितव्यब्रह्मस्वरूपकथनम्

<!-- /hide -->

पुनरप्येनम् ईशेशितव्यतत्त्ववेदिनं वेदितव्यविशेषबोधनेन च विशिनष्टि **स पर्यगात् समाभ्यः** इति ।

**सः** – सर्वभूतान्तरात्मभूतब्रह्मदर्शी, **पर्यगात्** – प्राप्नुयादित्यर्थः । **ब्रह्मविदाप्नोति परम्** (तै.आ. २५) इति न्यायात्समाधि

लब्धेनानुभवेन प्राप्तवानिति सिद्धानुवादो वा, **अत्र ब्रह्म समश्नुते** (क.उ. ६-१४) इतिवत् । **शुक्रम्** – अदकाशप्रदातृरूपम् ।

**अकायं** – सर्वशरीरकमपि कर्मकृतशरीररहितम् । अत एव **अव्रणम् अस्नाविरञ्च** । **शुद्धम्** – अनाघ्राताज्ञानादिदोषम् ।

**अपापविद्धम्** – अज्ञानादिकार्यकारणभूतपुण्यापुण्यरूपकर्मानालीढमित्यर्थः । **न सुकृतं न दुष्कृतम्** (छां.उ. ८-४-१) इत्यारभ्य

**सर्वे पाप्मानोऽतो निवर्तन्ते** (छां. उ. ८-४-१) इति हि निगम्यते । एवमशेषहेयपत्यनीकः परमात्मा मुमुक्षोः प्राप्यः प्रापकः उपास्यश्च

इत्युक्तं भवति। **सः** इत्युक्तं ब्रह्मविदं सर्वार्थदर्शित्वादिना विशिनष्टि – **कविः** – क्रान्तदर्शी । व्यासादिवत्परतत्त्वतद्गुणबोधनानुगुणप्रबन्धनिर्मातेति वाऽर्थः । मनस ईशित्री बुद्धिः मनीषा, तद्वान् – **मनीषी** । अभ्यासवैराग्याभ्यां निगृहीतान्तःकरण इत्यर्थः । परितो भवतीति **परिभूः** विद्यान्तरवतः सर्वानतिक्रम्य वर्तते । कामक्रोध

लोभादीन् दुर्जयानरातीन् अभिभवतीति वा । **स्वयंभूः** – अन्यनिरपेक्षसत्ताकः, नित्यात्मस्वरूपदर्शीति यावत् । **याथातथ्यतोऽर्थान् व्यदधात्** – परमपुरुषार्थतदुपायतद्विरोधिप्रभृतीन् सर्वान् पदार्थान् यथावद्विविच्य हृदयेन धृतवान् ।

**शाश्वतीभ्यस्समाभ्यः** – यावद्बह्मप्राप्ति सर्वप्रत्यूहशमनार्थमिति भावः ।

<!-- hide type:sub-heading -->

योजनान्तरम्

<!-- /hide -->

यद्वा प्रथमान्तं च द्वितीयान्तं च पदजातं क्रमात्परावरात्मविषयतया व्याख्येयम् । तदा **शुक्रम्** इत्यादिकं सर्वोपाधिविनिर्मुक्तपरिशुद्धजीवपरम् । तमपि च, **सः** -परमात्मा, **पर्यगात्** परितो व्याप्य स्थितः । **कविः** इत्यादिकं सुगमम् । **याथातथ्यत** इत्यादि । **अर्थान्** – कार्यपदार्थान्, **शाश्वतीभ्यस्समाभ्यः** – यावद्विलयमवस्थातुं, **याथातथ्यतो व्यदधात्**, न पुनरैन्द्रजालिकवत्केवलं प्रकाशितवान् ॥

<!-- hide type:section-marker -->

नवमो मन्त्र:

<!-- /hide -->

# Mantra 9

<!-- sanskrit:devanagari -->

अन्धं तमः प्रविशन्ति येऽविद्यामुपासते ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

ततो भूय इव ते तमो य उ विद्यायाँ रताः ।।<!-- hide type:verse-number --> 9।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 9

<!-- hide type:commentary-title -->

वेदान्ताचार्यभाष्यम्

<!-- /hide -->

एवं विचित्रशक्तिकपरमात्मविषयां कर्माङ्गिकां विद्यामुपदिश्यानन्तरं केवलकर्मावलम्बिनः केवलविद्यावलम्बिनश्च निन्दन् वर्णाश्रमधर्मानुगृहीतया विद्ययैव निश्श्रेयसावाप्तिमाह – **अन्धं तमः प्रविशन्ति येऽविद्यामुपासत** इत्यादिना ।

<!-- hide type:sub-heading -->

केवलकर्मनिष्ठस्य प्राप्तं फलम्

<!-- /hide -->

**ये** – भोगैश्वर्यप्रसक्ताः, **अविद्यां** – कर्म, ज्ञानविधुरकर्ममात्रम् । **अविद्या कर्मसंज्ञाऽन्या तृतीया शक्तिरिष्यते** (वि.पु. ६-७-६१) इति हि स्मर्यते । **उपासते** – एकान्तमनसोऽनुतिष्ठन्तीत्यर्थः । **अन्धम्** – अतिगाढम् । **तमः** – अज्ञानं,

त्रिवर्गाभिषङ्गान्नान्तरीयकं नारकं तमो वा । केवलकर्मनिरतानां दुःखानुवृत्तिमधीयते चाथर्वणिकाः ॥

**प्लवा ह्येते अदृढा यज्ञरूपा अष्टादशोक्तमवरं येषु कर्म ।**

**एतच्छ्रेयो येऽभिनन्दन्ति मूढाः जरामृत्यू ते पुनरेवापि यन्ति** ॥(मु.उ.१-२-७)इति ।

<!-- hide type:sub-heading -->

केवलब्रह्मविद्यानिष्ठस्य प्राप्यं फलम्

<!-- /hide -->

**ततो भूय इव ते तमो य उ विद्यायाँ रताः** – कर्मात्रनिष्ठप्राप्यादन्धतमसादधिकं तमः

स्वाधिकारोचितकर्मपरित्यागेन विद्यामात्रे रताः प्रविशन्ति । **इवशब्दस्तमस** इयत्ताया दुर्ग्रहत्वं द्योतयति । उकार उत्तरत्रपदेनान्वेतव्यः – **विद्यायामेव रताः** इति ॥ ९

<!-- hide type:section-marker -->

दशमो मन्त्र:

<!-- /hide -->

# Mantra 10

<!-- sanskrit:devanagari -->

अन्यदेवाहुर्विद्ययाऽन्यदाहुरविद्यया ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

इति शुश्रुम धीराणां ये नस्तद्विचचक्षिरे ।।<!-- hide type:verse-number --> 10।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 10

<!-- hide type:commentary-title -->

वेदान्ताचार्यभाष्यम्

<!-- /hide -->

किं तर्हि मोक्षसाधनमित्यत्राह – **अन्यदेवाहुर्विद्यया अन्यदाहुरविद्यायेति** । अत्र व्यत्ययानुशासनात्पञ्चम्यर्थे तृतीया; अन्यशब्दानन्वयात्, \* **अन्यदेवाहुस्संभवात्** (ई.उ.१३) इति वक्ष्यमाणसारूप्याच्च । केवलकर्मणः कर्मनिरपेक्षविद्यातश्चान्यन्मोक्षसाधनमित्युक्तं भवति । **आहुः** – पूर्वाचार्या इति शेषः । औचित्यादुपनिषद इति वा । पूर्वपूर्वसम्प्रदायसिद्धोऽस्माकमयमर्थ इत्याह – **इति शुश्रुम धीराणां ये नस्तद्वि चचक्षिरे** – **ये** पूर्वाचार्याः **नः** प्रणिपातादिभिस्सम्यगुपसन्नानामस्माकम्, **तत्** – मोक्षसाधनम्, **विचचक्षिरे** – विविच्योपादिक्षन् । तेषां, **धीराणां** -परमात्मध्यानपराणां; वचनमित्यध्याहार्यम् । **नटस्य शृणोतीतिवद्वा** कथञ्चित्पञ्चम्यर्थे षष्ठी । **इति शुश्रुम** -एवंप्रकारमश्रौष्म । ब्रह्मविद्याया दुरवगाहत्वेन निश्शेषग्रहणाशक्यत्वाभिप्रायोऽत्र लिडुत्तमः ॥

<!-- hide type:section-marker -->

एकादशो मन्त्र:

<!-- /hide -->

# Mantra 11

<!-- sanskrit:devanagari -->

विद्यां चाविद्यां च यस्तद्वेदोभयँ सह । अविद्यया मृत्युं तीर्त्वा विद्ययाऽमृतमश्नुते ।।<!-- hide type:verse-number --> 11।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 11

<!-- hide type:commentary-title -->

वेदान्ताचार्यभाष्यम्

<!-- /hide -->
<!-- hide type:sub-heading -->

कर्मांगकविद्याया:एव मोक्षसाधनत्वम्

<!-- /hide -->

अन्यदिति संग्रहेणोक्तं विवृणोति – **विद्याञ्चाविद्याञ्च यस्तद्वेदोभयँ सहेति** । **यः** यथावस्थितोपदेशवान् **विद्यापरमात्मोपासनरूपाम् **अविद्यां** तदङ्गभूतकर्मात्मिकां च एतदुभयं परस्परविरोधप्रसङ्गरहितम् । **सह वेद\*\* – अङ्गाङ्गिनोरनुष्ठेयत्वसाम्यादुभयं सह वेदेति अविशेषेण वेदनीयतोक्तिः, न पुनर्हेयोपादेययोः ज्ञातव्यत्वसाम्यात् । पूर्वमविद्याया निन्दनात्तदौचित्यमिति चेत् तर्हि विद्याया अपि निन्दिताया

हेयद्वयसमुच्चयोक्तिप्रसङ्गः । तथा सत्युत्तरवाक्यमपि विघटते । **अविद्यया मृत्युं तीर्त्वा विद्ययाऽमृतमश्नुते** इति । अयमर्थः – **अविद्यया**-विद्यांगतया चोदितकर्मणा **मृत्युं** – ज्ञानसङ्कोचरूपं मृत्युहेतुं प्राक्तनकर्म । **तीर्त्वा** – निरवशेषमुल्लङ्घ्य । **विद्यया** – पूर्वोक्तपरमात्मानुदर्शनरूपया । **अमृतमश्नुते** – **एतदमृतमभयमेतद्बह्म** (छा.उ.४-१५-१) इत्यादिषु सर्वदोषरहितत्वेन प्रतीतं परमात्मानं प्राप्नोतीत्यर्थः । अत्रामृतशब्दस्य मोक्षपरत्वेऽपि न पुनरुक्तिः, **मृत्युं तीर्त्वेत्यस्य** उपायविरोधितरणपरत्वात्, **अमृतमश्नुते** इति प्राप्तिविरोधिनिवृत्तिलाभोक्तेः । अत्र **अविद्यया मृत्युं प्राप्य स्थिताः** इति व्याचक्षाणाः निर्बाधं पदवाक्यस्वारस्यमुपबृंहणं च प्रस्मृत्य स्वाविद्यया स्वयमेव मृत्युं प्राप्य स्थिताः ।

<!-- hide type:sub-heading -->

विद्यांगकर्मणोरंगांगिभावे पुराणसम्मति:

<!-- /hide -->

एतदेव वाक्यमनुसंहितं वैष्णवे पुराणे –

**इयाज सोऽपि सुबहून्यज्ञान् ज्ञानव्यपाश्रयः ।**

**ब्रह्मविद्यामधिष्ठाय तर्तुं मृत्युमविद्यया** ॥ (वि.पु. ६-६-१२) इति ।

इह त्वविद्याशब्दः प्रकरणादौचित्याच्च विद्याङ्गकर्मविषय इत्यभाषि भाष्यकारैः अत्राविद्याशब्दाभिहितं

वर्णाश्रमविहितं कर्मेति, मृत्युतरणोपायतया प्रतीताऽविद्या विद्येतरद्विहितं कर्मैव – इति च । विद्यां पर्युदस्यन्नयमविद्याशब्दः क्षत्रियादिविषयाब्राह्मणशब्दादिवदासन्नतदनन्तरवृत्तिरङ्गकर्मविषय इति भावः ।

एवं-

**तपो विद्या च विप्रस्य निःश्रेयसकरावुभौ । तपसा कल्मषं हन्ति विद्ययाऽमृतमश्नुते** ॥(म.स्मृ. १२-१०४)

इत्याद्युपबृंहणान्यपि सुसंगतानि भवेयुः ।

<!-- hide type:sub-heading -->

यादवप्रकाशमतम्

<!-- /hide -->

ये पुनरिह विद्याकर्माख्यसाधनद्वयसमुच्चयं मृत्युतरणामृतत्वप्राप्ति

रूपसाध्यद्वित्वं च वर्णयन्ति, तेषां कर्मज्ञानयोरङ्गाङ्गिभावं विद्ययैव मृत्युतरणं च व्यक्तं प्रतिपादयद्भिः श्रुतिस्मृतिसूत्रगणैर्यथाभाष्यमुत्तरं देयम् । विषमसमुच्चयवादेऽपि यथाभागं सन्निपत्योपकारकत्वसंभवे गत्यन्तरगमनिका नीतिविद्भिर्न संमन्यते ॥

<!-- hide type:section-marker -->

द्वादशो मन्त्र:

<!-- /hide -->

# Mantra 12

<!-- sanskrit:devanagari -->

अन्धं तमः प्रविशन्ति येऽसंभूतिमुपासते ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

ततो भूय इव ते तमो य उ संभूत्याँ रताः ।।<!-- hide type:verse-number --> 12।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 12

<!-- hide type:commentary-title -->

वेदान्ताचार्यभाष्यम्

<!-- /hide -->

तदेवमुपास्यं परमात्मतत्त्वं साङ्गतदुपासनरूपं च परमहितं परमपुरुषार्थपर्यन्तमुपदिश्यानन्तरं त्रिभिश्श्लोकैः

प्रतिबन्धनिवृत्तिपरब्रह्मानुभवरूपयोः फलपर्वणोस्समुच्चित्यानुसन्धानं विद्याङ्गत्वेनोपादेयमित्युच्यते ।

<!-- hide type:sub-heading -->

सम्भूतिविनाशयोरेकैकानुसन्धानस्य निन्दा

<!-- /hide -->

तत्र प्रथममेकैकमात्रानु सन्धानं निन्दति – **अन्धं तमः … रता इति** । **एतमितः प्रेत्याभिसंभविताऽस्मि** (छां.उ.३-१४-४) **धूत्वा शरीरमकृतं कृतात्मा ब्रह्मलोकमभिसंभवामि** (छां.उ. ८-१३-१) इत्यादिषु ब्रह्मप्राप्तिरूपा संभूतिरुक्ता । तां पर्युदस्यन्नयमसंभूतिशब्दः तदासन्नप्रतिबन्धविनाशमभिधत्ते । **संभूतिं च विनाशं च** इत्यपि हि अनन्तरमुच्यते । तेन चात्रासंभूतिशब्देन संभूतेरनुत्पत्तिः विनाशो वा प्रतिपाद्यः । अमृतप्राप्तिहेतुतयोक्तायास्संभूतेः प्रागभावस्य प्रध्वंसस्य वा मृत्युतरणहेतुत्वेन वक्तुमयुक्तत्वात् ।अत्रापि तरतेः प्राप्तिवचनत्वं पूर्ववत्प्रतिक्षेप्यम् ॥

<!-- hide type:section-marker -->

त्रयोदशो मन्त्र:

<!-- /hide -->

# Mantra 13

<!-- sanskrit:devanagari -->

अन्यदेवाहुः संभवादन्यदाहुरसंभवात् ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

इति शुश्रुम धीराणां ये नस्तद्व्याचचक्षिरे ।।<!-- hide type:verse-number --> 13।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 13

<!-- hide type:commentary-title -->

वेदान्ताचार्यभाष्यम्

<!-- /hide -->

**अन्यदेव .. तद्व्याचचक्षिरे इति** । अत्र तच्छब्दस्समुच्चित्यानुसन्धेयतया वक्ष्यमाणद्वितयं वक्ति ।

<!-- hide type:section-marker -->

चतुर्दशो मन्त्र:

<!-- /hide -->

# Mantra 14

<!-- sanskrit:devanagari -->

संभूतिं च विनाशं च यस्तद्वेदोभयँ सह ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

विनाशेन मृत्युं तीर्त्वा संभूत्याऽमृतमश्नुते ।।<!-- hide type:verse-number --> 14।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 14

<!-- hide type:commentary-title -->

वेदान्ताचार्यभाष्यम्

<!-- /hide -->

अत्रापि **अन्यत्** इत्युक्तं विवृण्वन्विद्याङ्गमुभयानुसन्धानमाह – **संभूतिं … सहेति। तस्यैव फलप्रदर्शनेनावश्यकर्तव्यातां स्थापयति -**विनाशेन …. मश्नुते इति\*\* । अनुसन्धीयमानेन विनाशेन प्रतिबन्धमपोह्य, संभूत्या अनुसन्धीयमानया ब्रह्म प्राप्नोति । संभूतिविनाशानुसन्धानरूपेऽङ्गे स्तुत्यर्थम् । यथोचितमङ्गिफलनिर्देशः ।

<!-- hide type:sub-heading -->

योजनान्तरम्

<!-- /hide -->

यद्वा **विनाशेन मृत्युं तीर्त्वा** इति पूर्वोक्तसरूपशब्दे विरूपार्थपरिहाराय विनाशशब्देन मानदम्भादीनां हिंसास्तेया

दीनां बहिर्मुखेन्द्रियवृत्तीनां च विनाशो विवक्षितः । अतो विरुद्धनिवृत्तिरूपाङ्गसेवनेन समाधिविरोधिपापमपाकृत्य समाधि

निष्पत्तिरूपब्रह्मसंभूत्या तदेवाश्नुते । अत्र संभूतिविनाशशब्दाभ्यां सृष्टिप्रलयादिविवक्षया मृत्युतरणामृतप्राप्तिरूप

फलविभागवचनस्यौचित्यलवोऽपि नोपलभ्यते ॥

<!-- hide type:section-marker -->

पंचदशो मनत्र:

<!-- /hide -->

# Mantra 15

<!-- sanskrit:devanagari -->

हिरण्मयेन पात्रेण सत्यस्यापिहितं मुखम् ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

तत्त्वं पूषन्नपावृणु सत्यधर्माय दृष्टये ।।<!-- hide type:verse-number --> 15।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 15

<!-- hide type:commentary-title -->

वेदान्ताचार्यभाष्यम्

<!-- /hide -->

अथैवं फलपर्यन्तसाङ्गब्रह्मविद्यानिष्ठस्यानुसन्धेया मन्त्रा उपदिश्यन्ते । तेषु च पूषादिशब्दास्सर्ववाच्यं परमात्मानमनुसन्दधतां तद्देवताप्रणाड्या साक्षाद्वा तत्पर्यन्ताः । अत्र हि यमसूर्यादिशब्दानामेकविषयत्वं स्वरसावगतं तथा

सत्येवोपपद्यते । तत्र प्रथमेन मन्त्रेण पूषन्शब्दविवक्षितं भगवन्तं प्रति प्रस्तुतां समाधिप्रतिबन्धनिवृतिं प्रार्थयते – \* \*\*हिरण्मयेन … दृष्टये।

**सत्यशब्दोऽत्र** जीवपरः, **सत्यं चानृतं च सत्यमभवत्**, (तै.आन.६-३) **अथ नामधेयं सत्यस्य सत्यं**

**प्राणा वै सत्यं तेषामेष सत्यमित्यादिषु** (बृ.उ. ४-३-६) जीवेऽपि तत्प्रयोगात् । तस्य **मुखम्** – अनेकेन्द्रियावष्टम्भतया मुखवदवस्थितं

मनः, **हिरण्मयेन पात्रेण अपिहितं** – रागात्मकतया हिरण्मयसदृशेन रजोमयेन पात्रेण परमात्मविषयवृत्तिप्रतिरोधकेन च्छादितम् । हृदि सन्निहिते परमात्मविषये निरुद्धवृत्तिकमित्यर्थः । रजःकथनं तमसोऽप्युपलक्षणम् । हिरण्मयशव्देन

कर्माधीनभोग्यवर्गप्रदर्शनम् । **तत्** जीवस्य मुखस्थानीयं मनः, **पूषन्** – आश्रितपोषणस्वभाव, **अपावृणु** – निरस्तपिधानं

कुरु । कस्य हेतोः ? **सत्यधर्माय दृष्टये** – **सत्यत्य** जीवस्य धर्मभूताय पूर्वोक्तब्रह्मानुदर्शनायेत्यर्थः ॥

<!-- hide type:section-marker -->

षोडशो मनत्र:

<!-- /hide -->

# Mantra 16

<!-- sanskrit:devanagari -->

पूषन्नेकर्षे यम सूर्यप्राजापत्य व्यूह रश्मीन् समूहतेजो

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

यत्ते रूपं कल्याणतमं तत्ते पश्यामि योऽसावसौ पुरूषः सोऽहमस्मि ।।<!-- hide type:verse-number --> 16।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 16

<!-- hide type:commentary-title -->

वेदान्ताचार्यभाष्यम्

<!-- /hide -->

पुनरपि तया दृष्ट्या द्रष्टव्यं विशिंषन् दृष्ट्यानुगुणमभ्यर्थयते – **पूषन्नेकर्षे … पश्यामि** इति ।

**एकर्षे** -अद्वितीयातीन्द्रियद्रष्टः, **यम** – सर्वान्तर्यामिन्, **सूर्य** – स्वभक्तबुद्धीनां सुष्ठु प्रेरक,

**प्राजापत्य** – प्रजापतिप्रसूतस्य सर्वस्यान्तर्यामिन्, अविवक्षितप्रत्ययार्थो वा प्राजापात्यशव्दः, प्रजानां पते इत्यर्थः ।

**व्यूह रश्मीन् समूह तेजः** – स्वस्वरूपप्रकाशनौपयिकान् स्वोग्ररश्मीन्, व्यपोह, प्रभात्मकं च तेजस्समूहीकुरु ।

**यत् आदित्यवर्णम्** (तै.ना. १२) इत्यादि प्रसिद्धं सर्वेभ्यः कल्याणेभ्योऽतिशयितकल्याणं शुभाश्रयभूतं ते दिव्यं रूपं, **तत् पश्यामि** । अत्र वर्तमानव्यपदेशः उत्तरवाक्यवत्तात्कालिकानुसन्धानानुवादः । प्रार्थनाप्रकरणानुरोधे तु व्यत्ययेन पश्येयमिति लिङर्थोऽत्र ग्राह्य इत्यपुनरुक्तिः ।तदा साधारण्यज्ञापनार्थं सदा प्रश्यामीति वा निरुपाधिकशेषत्वानुगुणोक्तिः।

<!-- hide type:sub-heading -->

परगात्मनोऽनुसन्धानप्रकार:

<!-- /hide -->

अथान्तरात्मनोऽहंग्रहणेनानुसन्धानमाह – \* **योऽसावसौ पुरुषस्सोऽहमस्मि** इति । वीप्सा -अत्यादरव्यञ्जनार्था ।

यद्वा **योऽसावतीन्द्रियग्राह्यस्सूक्ष्मोऽव्यक्तस्सनातनः । सर्वभूतमयोऽचिन्त्यस्स एष स्वयमुद्बभौ** ॥ (म.स्मृ.१-७)

इत्यादिवाक्यच्छायया यत्तच्छब्दाभ्यामदश्शब्दौ विभज्यान्वेतव्यौ; सर्वातीन्द्रयप्रमाणसिद्धत्वद्योतनार्थो ।

**पुरुषः** -पूर्णत्वपूर्वसत्त्वादिगुणकः आदित्यवर्णविग्रहविशिष्टः सर्ववेदपठितानन्यपरपुरुषसूक्तादिप्रसिद्धो महापुरुषः॥

**सोऽहमस्मि** – अहंशब्दोऽत्र जीवद्वारा तदन्तरात्मपर्यन्तः । अत एवास्मीत्यपि प्रत्यग्रूपस्वविशिष्टे परमात्मनि विश्राम्यति। **अस्मद्युत्तमः** (पा.सू. १-४-१०७) इत्येतावदेव ह्यनुशिष्टम् । न पुनरस्मच्छब्दस्य प्रत्यगात्मद्वारा परमात्मपर्यन्ततायामुत्तमनिवृत्तिः।

एवं **तत्त्वमसि** (छा.उ. ६-८-७) इत्यादिषु असिशब्दो निर्वाह्यः । तत्र हि **युष्मद्युपपदे समानाधिकरणे स्थानिन्यपि मध्यमः** (पा.सू. १-४-१०५) इत्येतावदेव हि स्मर्यते। न तु युष्मच्छब्दस्य स्वाभिमुखचेतनद्वारा तदन्तर्यामिपर्यन्तत्वे मध्यमनिवृत्तिः । लोके हि

**अहं त्वमस्मि, त्वमहमसि** इत्याद्युपचारेषूद्देश्यानुसरेण मध्यमोत्तमयोर्व्यवस्था । तद्वदत्रापि (**त्वं वा अहमस्मि भगवो देवते** इत्यादिषु युष्मदस्मदो: सहप्रयोगोऽपि) व्यवस्थोपपद्यते, उद्देश्यविषययोरेवात्र युष्मदस्मच्छब्दयोरुपपदत्वेन सूत्रपदाभिप्रेतत्वात् ।

भाष्ये तु तत्त्वमसिनिरूपणावसरे \* **नात्र किञ्चिदुद्दिश्य किमपि विधीयते** (श्रीभाष्ये-१-१-१) इत्युक्तिरप्राप्तांशनिषेधाभिप्राया व्यक्ता, उपसंहारत्वोपपादनात् ।

<!-- hide type:sub-heading -->

शांकरमते मध्यमोत्तमपुरुषानुपपत्ति:

<!-- /hide -->

ये पुनः तत्वमसि (छा.उ.६-८-७) सोऽहमस्मि इत्यादिषु कार्यकारणोपाध्याकारविधूननेन निर्विशेषस्वरूपैक्यं वाक्यवेद्यमाहुः ,तेषाम्

असिवदस्मिरपि खण्डकः । श्रोतर्यनुसन्धातरि च युष्मदस्मदी हि परित्यक्ते न ह्यसिना कश्चित्प्रतिबोधनीयः।न च कश्चिदस्मिना विशिष्यानुसन्धेयः।

विधूननीयोपाधिविषयव्युत्पत्तिमच्छब्दसन्निधिमात्रोपजीवनेन कथञ्चिन्मध्यमोत्तमसंपत्तिरिति चेत्

ततो वरमपरित्यक्तप्रवृत्तिनिमित्तमस्माकं निर्वहणमनुसर्तुम् ।

<!-- hide type:sub-heading -->

यादवप्रकाशमते मध्यमोत्तमपुरुषानुपपत्ति:

<!-- /hide -->

सन्मात्रस्यांशिनोंऽशद्वयविशिष्टताप्रतिपादनं वदतामपि

सन्मात्रविवक्षाया वाक्ये त्वमहंभावायोगात्, त्वंताहंताविशिष्टं सदिति विशिष्टविवक्षायामपि प्रथमपुरुषोपनिपात

प्रसङ्गात् । दृश्ययोश्च युष्मदस्मदर्थयोर्मृत्पिण्डांशे मणिक इव घटशरावाकारयोस्सदंशभूतेश्वराकारेऽपि समन्वययोगात् त्वमहमर्थयोस्सत्ताद्याकारस्य नित्यप्रतिपन्नतया विशेषतोऽनिर्देश्यत्वादननुसन्धेयत्वाच्च न कथञ्चिदपि **तत्त्वमसि** (छा.उ.६-८-७)

**सोऽहमस्मि** इत्यादेर्निर्वाहश्शक्यः । दृष्टिविधिस्तु मोक्षार्थविद्यासु वेदान्तवादिना नाङ्गीक्रियते ।

यद्यप्यत्र **त्वं राजासि अहं राजास्मि** इत्यादिवत्तादधीन्याद्युपचारविवक्षया मध्यमोत्तमयोस्सामञ्जस्यं, तथापि लोकवेदयो

श्चेतनपर्यन्तदेवमनुष्यादिव्यवहारन्यायेन जातिगुणशब्दगतिलाभात्तदुपेक्षा ।

नन्वेवं पुरुषाख्यस्वेतरात्मसामानाधिकरण्य

क्लेशं परित्यज्य \* **योऽसावसौ पुरुषस्सोऽहमस्मि** इति परिशुद्धस्वरूपमात्रानुसन्धानपरमिदं वाक्यमस्तु; मैवं,

**तत्त्वमसि** (छा.उ.६-८-७) **त्वं वा अहमस्मि** (वरा. उ. २-३४) इत्यादिषु तदनुपपत्तेः ; अत्रापि तत्समानन्यायतया तथैवानुसन्धानस्यौचित्यात् ।

**ब्रह्मात्मकोऽहमस्मि** इति परविद्याङ्गभूतस्वात्मानुसन्धानपरत्वेऽपि तच्छब्देन तादधीन्यादिकं लक्षणीयं स्यात् ॥

<!-- hide type:section-marker -->

सप्तदशो मन्त्र वायुरनिलममृतमथेदंभस्मान्त्ँशरीरम् ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

ओं क्रतो स्मर कृतँ स्मर क्रतो स्मर कृतँ स्मर ।।<!-- hide type:verse-number --> 17।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 17

<!-- hide type:commentary-title -->

वेदान्ताचार्यभाष्यम्

<!-- /hide -->
<!-- hide type:sub-heading -->

वायुवादिशब्दानां प्रत्यगात्मपरत्वम्

<!-- /hide -->

अनन्तरं तु परिशुद्धात्मस्वरूपमुच्यते – **वायुरनिलममृतम्** – इति । विद्याकर्मानुसारेण तत्रतत्र गन्तृत्वाद्वायुः । निलयनरहितत्वात् क्वचिदपि व्यवस्थितत्वाभावाच्च अनिलम् । अमृतं – म्रियमाणेऽपि देहसन्ताने स्वयममृतम् । इदं विजरत्वादीनामप्युपलक्षणम्, परिशुद्वजीवविषये प्रजापतिवाक्यं **विजरो विमृत्युर्विशोकः** (छा.उ. ८-७-१) इत्यादि-सहपाठात् ।

अत्र **वायुश्चान्तरिक्षं चैतदमृतम्** (बृ.उ. ४-३-३) इत्यादि परामर्शाद्वाय्वादिशब्दानां भूतद्वितीयविषयत्वं न शङ्क

नीयम्, पूर्वापराभ्यामसङ्गतेः । यद्यप्यमीषां परमात्मविषयत्वं विशिष्टवृत्त्या योगतो वा युज्यते, तथापि वरमिह

नश्वरस्य देहस्यानन्तरं वचनात्तद्व्यावृत्तप्रत्यगात्मपरत्वम्; प्राणविषयत्वेऽप्यत्र मन्दं प्रयोजनम् ।

श्वेताश्वतरीयाश्च भोग्यभोक्तृनियन्तॄणां विवेचने भोक्तृशब्दविवक्षितप्रत्यगात्मानममृतशब्देनामनन्ति

**क्षरं प्रधानममृताक्षरं हरः क्षरात्मानावीशते देव एकः** (श्वे.उ. १-१०) इति,

**क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः** (श्वे.उ. ५-१) इति च ।

<!-- hide type:sub-heading -->

क्षरागमृतशब्दवाच्यौ शरीरशरीरिणौ

<!-- /hide -->

एवं प्रत्यगात्मस्वरूपस्य **न जायते म्रियते वा विपश्चित्** (क.उ. २-१८) इत्यादिप्रसिद्धममृतत्वमभिधाय क्षेत्रज्ञशरीरस्य मृतत्वमवश्यं भावी

त्याह – **अथेदं भस्मान्तं शरीरमिति** ।

प्रकृतादर्थादर्थान्तरविवक्षयाऽत्राथशब्दः । आत्मोत्क्रमणानन्तर्यार्थो वा ।कर्मवश्यतकार्त्स्न्यपरो वा । तथा च स्मर्यते –

**गङ्गायां सिकता धारा यथा वर्षति वासवे ।**

**शक्या गणयितुं लोके न व्यतीताः पितामहाः** ॥ (द.स्मृ.)

इति, **ब्रह्मादिषु प्रलीनेषु** (परा.स्मृ.) इत्यादि च ।

**इदमिति** विशेषणम् ईश्वरशरीरत्वेन नित्यत्वेन च प्रमाणसिद्धानां व्यवच्छेदार्थम् । **भस्मान्तमिति** संस्कारमात्रव्यञ्जकम्; कीटान्तत्वादेरन्यत्र प्रसिद्धस्योपलक्षणं वा ।शरीरशब्दे व्युत्पत्तिनिमित्तानुसारे विशरणस्वभावत्वं गम्यते । एवं _ **भोक्ता भोग्यं प्रेरितारं च मत्वा** (श्वे.उ.१-१२) इति क्रमेण चिदचिद्विवेकमुक्त्वा प्रेरितारं प्रकृतं महापुरुषं प्राणवेनोपादत्ते – **ओमिति** । यथाऽऽमनन्त्याथर्वणाः _ **यः पुनरेतं**

**त्रिमात्रेण ओमित्येतेनैवाक्षरेण परमपुरुषमभिध्यायीत** (प्र.उ.५-५) इति । उक्तं च योगानुशासने – **क्लेशकर्मविपाकाशयैरपरामृष्टः**

**पुरुषविशेष ईश्वरः स पूर्वेषामपि गुरुः कालेनानवच्छेदात् तस्य वाचकः प्रणवः** (पा.यो.सू.१-२४,२६,२७) इति । आह च सर्वज्ञः –

**ओमित्येवं सदा विप्राः पठध्वं ध्यात केशवम्** (हरिवं. वि. १३३-१०) इति । स्वयं चागायत् **ओमित्येकाक्षरं ब्रह्म व्याहरन्मामनुस्मरन्**

(भ.गी. ८-१३) इति । एवं सर्वत्र द्रष्टव्यम् ।

अथ क्रतुरूपिणं भगवन्तं ज्ञानयज्ञगोचरमभिमुखीकुर्वंस्तदनुग्रहं याचते – **क्रतो स्मर कृतं स्मरेति** । **क्रतो** – क्रत्वात्मक । यथाऽऽह -**अहं क्रतुरहं यज्ञः** (भ.गी. ९-१६) इति । **यथाक्रतुरस्मिल्लोके पुरुषो भवति तथेतः प्रेत्य भवति – स क्रतुं कुर्वीत** (छा.उ.३-१४-१) एवं **क्रतुर्ह** (अग्नि.र.१-१०-६) इत्यादिष्विवात्रापि प्रकरणादेव क्रतुशब्द: उपासनपरो वा ।तद्गोचरे तु भगवति तच्छब्द उपचारात् ।

**स्मर** – सानुग्रहया बुद्ध्या विषयीकुरु, **स्नेहपूर्णेन मनसा यन्नः स्मरसि केशव** इति वत् । उक्तञ्च भगवता **स्थिते मनसि** (वरा.च.श्लो.) इत्यारभ्य

**ततस्तं म्रियमाणं तु काष्ठपाषाणसन्निभम् ।**

**अहं स्मरामि मद्भक्तं नयामि परमां गतिम्** ॥ (वरा.च.श्लो.)

इति । सर्वदा सर्वं साक्षात्कुर्वतः स्मर्तृत्ववचनमिह पूर्वकृतप्रत्यवेक्षाणाभिप्रायम् ।

**कृतं स्मरेत्यत्रापि** तथैव विवक्षा । मत्कृतं यत्किञ्चिदनुकूलमनुसन्धाय कृतज्ञस्त्वं मां रक्षेति भावः । एतावदन्तं त्वत्कृतमानुकूल्यं प्रतिसन्धाय त्वमेव शेषपूरणं कुर्विति वा । स्मरन्ति हि **जायमानं हि पुरुषम्** (म.भा. शां. ३५८) इत्यादि ।स्वयमप्याह – **तेषां सततयुक्तानामित्यादि** (भ.गी. १०-१०)। **क्रतो स्मर कृतं स्मर** इत्यावृत्तिरुक्तार्थे त्वरातिशयात् ॥

<!-- hide type:section-marker -->

अष्टादशो मन्त्र:

<!-- /hide -->

# Mantra 18

<!-- sanskrit:devanagari -->

अग्ने नय सुपथा राये अस्मान्विश्वानि देव वयुनानि विद्वान् ।

<!-- /sanskrit:devanagari -->
<!-- hide type:separator -->

---

<!-- /hide -->
<!-- sanskrit:devanagari -->

युयोध्यस्मज्जुहुराणमेनो भूयिष्ठां ते नम उक्तिं विधेम ।।<!-- hide type:verse-number --> 18।। <!-- /hide -->

<!-- /sanskrit:devanagari -->
<!-- commentary: {"commentary_id": "vedanta-desika-bhashyam"} -->

# Commentary: 18

<!-- hide type:commentary-title -->

वेदान्ताचार्यभाष्यम्

<!-- /hide -->

पुनरप्यग्निशब्दवाच्यं भगवन्तं स्वापेक्षितं प्रापयेत्याह – **अग्ने नय सुपथा राये अस्मान्विश्वानि दव वयुनानि**

**विद्वान् । युयोध्यस्मज्जुहुराणमेनो भूयिष्ठां ते नम उक्तिं विधेम** – इति ॥

**अग्ने** – अग्निशरीरक, **यस्याग्निश्शरीरम्** (बृ.उ. ५-७-९) इत्यन्तर्यामिब्राह्मणम् । **साक्षादप्यविरोधं जैमिनिः** (ब्र.सू. १-२-२९) इति न्यायात् अग्रनयनादिगुणयुक्तेति वा । **नय** -प्रवर्तयेत्यर्थः । **सुपथा** – शोभनेन मार्गेण । प्रतिषेधस्पर्शरहितेनोपायेनेति यावत् । **राये** – विद्यार्थशरीरसंरक्षणत्वदर्चनाद्यानुगुणाय धनाय । यद्वा अर्थप्रकरणानुगुण्यात्-

**अतस्करकरग्राह्यमराजकवशंवदम् ।**

**अदायादविभागार्हं धनमार्जय सुस्थिरम्** ॥ (या.स्मृ.२-४०)

**अनन्तं बत मे वित्तम्** (म.भा.शां. १७-२२३) इत्यादिषूक्तमलौकिकं धनमिह विवक्षितम् । एक एव मन्त्रः प्रकरणादिभिर्विशेषित स्तत्तदनुगुणमर्थं विवक्षतीति सम्यङ्न्यायविदः। **अस्मान्** – त्वदनन्यभावान् अनन्यगतीश्च । **विश्वानि देव वयुनानि विद्वान्** – **देव** अस्मदपेक्षितप्रदानानुरूपविचित्रक्रीडायुक्त । \* **माया वयुनं ज्ञानम्** (निघण्टु: ३-९) इति नैघण्टुकाः । अतो ज्ञानमुखेन उपायविशेषा इह वयुनशब्देन विवक्षिताः । **सर्वान्** – तत्तदधिकारानुगुणान्। चतुर्विधपुरुषार्थोपायान् यथावत् **विद्वान्** त्वमविदुषोऽस्मान् नेतुमर्हसीति भावः ।

**युयोध्यस्मज्जुहुराणं** – बन्धनात्मकतया अचिन्त्यप्रकारकौटिल्यवत्तया वा बाधमानमित्यर्थः। **एनः** – अकृत्यकरणकृत्याकरणादिरूपं त्वदनुभवादिप्रतिबन्धकम्, **अस्मत्तो युयोधि**- पृथक्कुरु, विनाशयेत्यर्थः।

<!-- hide type:sub-heading -->

अभीष्टसाधिकाया:प्रमतेर्विधानम्

<!-- /hide -->

**भूयिष्ठां ते नम उक्तिं विधेम** – अनन्यगतिः इत्यादिगुणैरावृत्तितश्च भूयसीं नम उक्तिं ते विदध्महे । व्यत्ययो हि बहुलमनुशिष्टः । **नम उक्तेरनुवृत्तिं वा नाथं प्रति नाथते । नम इत्येव वादिन** (म.भा.शां. ३३७-३४०) इति हि मुक्तलक्षणा अपि पुरुषाः मोक्षधर्मे प्रतिपादिताः। मानसकायिकयोर्नमसोरभावेऽपि नमश्शब्दमात्रेण प्रसत्तुमर्हतीत्युक्तिशब्दाभिप्रायः । एवं परतत्त्वतद्विभूतियोगतदुपासनतद्विशेषान् संगृह्य संहितेयं समपूर्यत ॥

व्यक्ताव्यक्ते वाजिनां संहितान्ते व्याख्यामित्थं वाजिवक्त्रप्रसादात् ।

वैश्वामित्रो विश्वमित्रं व्यतानीद्विद्वच्छात्रप्रीतये वेङ्कटेशः ॥

अभेदं भोक्तॄणामथ च भविनामेव परतां तथा भेदाभेदं जिनसुगतनीतिं च जगति ।

असंपाद्यां मुक्तिं भवभयमलीकं च पठतामसावीशेत्यादिर्न कथमनुवाकः प्रतिभटः ॥

<!-- hide type:colophon -->

इति कवितार्किकसिंहस्य सर्वतन्त्रव्यतन्त्रस्य श्रीमद्वेङ्कटनाथस्य श्रीमद्वेदान्ताचार्यस्य कृतिषु ईशावास्योपनिषद्भाष्यं समाप्तम् ॥

<!-- /hide -->
<!-- hide type:closing-marker -->

|| श्रीरस्तु ||

<!-- /hide -->
<!-- hide type:separator -->

---

<!-- /hide -->
<!-- sanskrit:devanagari -->

पूर्णमदः पूर्णमिदं पूर्णात्‌पूर्णमुदच्यते । पूर्णस्य पूर्णमादाय पूर्णमेवावशिष्यते ।। ओम्शान्तिः शान्तिः शान्तिः

<!-- /sanskrit:devanagari -->
