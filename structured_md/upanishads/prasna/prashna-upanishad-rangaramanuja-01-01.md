---
grantha_id: prashna-upanishad
part_num: 1
canonical_title: प्रश्नोपनिषत्
structure_type: prashna
commentaries_metadata:
- commentary_id: rangaramanuja-muni-prakashika
  commentator: श्रीरङ्गरामानुजमुनिः
  authored_colophon: श्रीरङ्गरामानुजमुनिभिः विरचिता
structure_levels:
  key: Prashna
  scriptNames:
    devanagari: प्रश्नः
    roman: praśna
  children:
    key: Mantra
    scriptNames:
      devanagari: मन्त्रः
      roman: mantra
---

<!-- hide type:document-title --> **प्रश्नोपनिषत्** <!-- /hide -->

<!-- hide type:section-marker --> **प्रथमः** **प्रश्नः** <!-- /hide -->

<!-- hide type:editorial-heading --> **[****ब्रह्मविद्यामधिगन्तुं** **सुकेशादीनां** **पिप्पलादाचार्यसमीपगमनम्****]** <!-- /hide -->

# Mantra 1.1
<!-- sanskrit:devanagari -->
**हरिः ओम् । सुकेशा च भारद्वाजः शैब्यश्च सत्यकामः सौर्यायणी च गार्ग्य: कौसल्यश्चाश्वलायन: भार्गवो वैदर्भिः कबन्धी कात्यायन: ते हैते ब्रह्मपराः ब्रह्मनिष्ठाः परंब्रह्मान्वेषमाणा एष ह वै तत्सर्वं वक्ष्यतीति ते ह समित्पाणयो भगवन्तं पिप्पलादमुपसन्नाः** <!-- hide type:verse-number --> **।।१ ।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.1
<!-- hide type:commentary-title --> **प्रकाशिका** <!-- /hide -->
श्रीरङ्गरामानुजमुनिविरचिता
<!-- hide type:sub-heading --> **[****मङ्गलाचरणम्****]** <!-- /hide -->
अतसीगुच्छसच्छायमंचितोर:स्थलं श्रिया ।
अंजनाचलशृङ्गारमंजलिर्मम गाहताम् ।।
व्यासं लक्ष्मणयोगीन्द्रं प्रणम्यान्यान् गुरूनपि ।
क्रमात् प्रश्नोपनिषदं व्याकरिष्ये यथामति ।।

**सुकेशा च भारद्वाजः** इति । भरद्वाजस्य अपत्यं पुमान् **भारद्वाजः**, नामतः **सुकेशा**; शिबेरपत्यं **शैब्यः**, नामतः **सत्यकामः**, सूर्यायणस्य अपत्यं **सौर्यायणी**, ईकार: छान्दसः, गोत्रतो **गार्ग्यः**; **कौसल्यो** नामतः, आश्वलस्यापत्यम् **आश्वलायनः**, **भार्गवो** गोत्रतः, विदर्भस्य अपत्यं **वैदर्भिः**; **कबन्धी** नामतः, **कात्यायनो** गोत्रतः ।

**ते हैते ब्रह्मपरा** इत्यादि । **ते ह** प्रसिद्धाः । **एते** – उक्ताः सुकेशसत्यकाम सौर्यायणी’ कौसल्यभार्गवकबन्धिनः षडृषयः । **ब्रह्मपराः** – वेदपराः ; वेदैकशरणा इत्यर्थः । **ब्रह्मनिष्ठाः** वेदार्थतात्पर्यवन्तः । यद्वा – **ब्रह्मपरा:** – ब्रह्मज्ञानतत्पराः **ब्रह्मनिष्ठाः** – तपोनिष्ठाः । **वेदस्तत्त्वं त पो ब्रह्म** (अ.को. ३-३-११४) इत्युक्तेः । **परं ब्रह्म** । **परम्** – उत्कृष्टं **निरुपचितम्** **ब्रह्म** – स्वरूपतो गुणतश्च बृहद्भूतं वस्तु **अन्वेषमाणाः** – जिज्ञासमाना इत्यर्थः । **ह** शब्दः प्रसिद्धौ । **वै** शब्दोऽवधारणे । **एषः** – अस्मद्बुद्धौ विपरिवर्तमानः परब्रह्मवित्त्वेन प्रसिद्धः पिप्पलाद एव षण्णामस्माकं जिज्ञासितान् अर्थान् वक्तुं प्रभवतीति पर्यालोच्य समिद्भाराद्युपायनपाणयः शास्त्रदृष्टेन विधिना पूज्यं पिप्पलादम् उपगता इत्यर्थः ।।

<!-- hide type:editorial-heading --> **[****आचार्येण** **शिष्येभ्यः** **ब्रह्मचर्यादिविधानम्****]** <!-- /hide -->

# Mantra 1.2
<!-- sanskrit:devanagari -->
**तान् ह स ऋषिरुवाच, भूय एव तपसा ब्रह्मचर्येण श्रद्धया संवत्सरं संवत्स्यथ । यथाकामं प्रश्नान् पृच्छत (थ) । यदि विज्ञास्यामः, सर्वं ह वो वक्ष्याम इति** <!-- hide type:verse-number --> **।।२।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.2
**तान् ह स ऋषिरुवाचेति** स्पष्टोऽर्थः । **भूय एवेति** । यद्यपि पूर्वमेव भवन्तः तपोब्रह्मचर्यादिसम्पन्नाः तथाऽपि ब्रह्मविद्याग्रहणार्थं पुनरपि शरीरशोषणादिलक्षणतपसा, योषित्स्मरणकीर्तनकेलिप्रेक्षणगुह्यभाषणसंकल्पाध्यवसायक्रियानिर्वृतिलक्षणाष्टविधमैथुनवर्जन रूपब्रह्मचर्येण आस्तिक्यबुद्धिलक्षणया श्रद्धया **युक्तास्सन्तः** संवत्सरमात्रं वासं करिष्यथ; वासं कुर्वन्तु इति यावत् । ततः स्वेच्छानुरोधेन प्रष्टव्यान् अर्थान् पृच्छत । यदि तानर्थान् वयं ज्ञास्यामः तदा वंचन मन्तरेण सर्वं वक्ष्यामः । **यद्यस्मासुज्ञातृत्व** निश्चयाभावेन संवत्सरब्रह्मचर्यतप आदौ बहुक्लेशसाध्ये प्रवृत्तिर्न युष्मभ्यं रोचते, तदा सुखेन गन्तव्यम् इति भावः ।

ततश्च गुरोर्ज्ञातृत्वपरीक्षामन्तरेणैव शुश्रूषा कार्या इत्ययमर्थः शिक्षितो भवति । तथा गुरोरपि शिष्यसङ्ग्रहे नातीवाऽऽदरः कर्तव्य इत्यर्थश्च सूचितः ।।

<!-- hide type:editorial-heading --> **[****सृष्टिमूलप्रश्नः****]** <!-- /hide -->

# Mantra 1.3
<!-- sanskrit:devanagari -->
**अथ कबन्धी कात्यायन उपेत्य पप्रच्छ, भगवन् ! कुतो ह वा इमाः प्रजाः प्रजायन्ते इति** <!-- hide type:verse-number --> **।।३।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.3
**अथ कबन्धी** इति । संवत्सरवासानन्तरम् अन्यैरनुज्ञात: कबन्धी पिप्पलादस्य समीपं यथाविधि उपगम्य पप्रच्छ । किमिति ? **भगवन् ! कुतो ह वा** इति स्पष्टोऽर्थः ।।

<!-- hide type:editorial-heading --> **[परमात्मनः सकाशात् जगदुत्पत्त्युपदेशः]** <!-- /hide -->

# Mantra 1.4
<!-- sanskrit:devanagari -->
**तस्मै स होवाच । प्रजाकामो ह वै प्रजापतिः स तपोऽतप्यत । स तपस्तप्त्वा स मिथुनमुत्पादयते रयिं च प्राणं चेति । एतौ मे बहुधा प्रजाः करिष्यत इति** <!-- hide type:verse-number --> **।। ४ ।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.4
**तस्मै स होवाच** – एवं पृष्टवते कबन्धिने पिप्पलाद उवाच । **प्रजाकामो ह वै** इति । अत्र प्रजापतिशब्दो ब्रह्मपरः, अस्य कारणवाक्यत्वात् । व्यासार्यैः सर्वव्याख्यानाधिकरणे अत्रत्यप्रजापतिशब्दस्य ब्रह्मपरत्वस्य समर्थितत्वात् । सः – प्रसिद्धः प्रजापतिः – परमात्मा प्रजासृष्टिकामनया स्रष्टव्यालोचनरूपं तपः अतप्यत – कृतवान् । **स तपस्स्तप्त्वेति** । एवं स्रष्टव्यं पर्यालोच्य, रयिप्राणशब्दितप्रकृतिपुरुषाख्यं मिथुनमुत्पादितवान् इत्यर्थः । केनाभिप्रायेण इत्यत आह – **एतौ मे** इति । प्रजाकामस्य मम एतौ रयिप्राणौ अनेकप्रकारान् प्राणिन उत्पादयिष्यत इत्यभिप्रायेणेत्यर्थः ।।

<!-- hide type:editorial-heading --> **[****प्राण****–****रयिशब्दार्थनिरूपणम्****]** <!-- /hide -->

# Mantra 1.5
<!-- sanskrit:devanagari -->
**आदित्यो ह वै प्राणो रयिरेव चन्द्रमाः । रयिर्वा एतत्सर्वं यन्मूर्तं चामूर्तं च । तस्मान्मूर्तिरेव रयिः** <!-- hide type:verse-number --> **।। ५ ।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.5
रयिप्राणशब्दार्थमाह – **आदित्यो ह वै** इति । आदत्त इत्यादित्यः – भोक्ता । स एव प्राण इत्यर्थः । तस्य प्राणशब्दितत्वे हेतुः समनन्तरमेव वक्ष्यते । **रयिरेव चन्द्रमा** इत्यस्याभिप्रेतार्थमाह – **रयिर्वा** इति । मूर्तशब्देन पृथिव्यप्तेजांसि उच्यन्ते । अमूर्तशब्देन वाय्वन्तरिक्षे उच्यते । सर्वमपि भूतजातं रयिः – अन्नम् , भोग्यमित्यर्थः । तस्मात् **मूर्ति** शब्दितं पांचभौतिकं शरीरं सर्वं भोग्यमेव इत्यर्थः ।।

<!-- hide type:editorial-heading --> **[****आदित्यस्य** **प्राणशब्दवाच्यत्वे** **हेतुः****]** <!-- /hide -->

# Mantra 1.6
<!-- sanskrit:devanagari -->
**अथाऽऽदित्यः उदयन् यत् प्राचीं दिशं प्रविशति तेन प्राच्या प्राणान् रश्मिषु सन्निधत्ते । यत् दक्षिणं यत् प्रतीचीं यदुदीचीं यदधो यदूर्ध्वं यदन्तरा दिशः, यत्सर्वं प्रकाशयति, तेन सर्वान् प्राणान् रश्मिषु सन्निधत्ते** <!-- hide type:verse-number --> **।।६।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.6
**अथाऽऽदित्यः** । रयिनिरूपणानन्तरमादित्यः वर्ण्यत इति शेषः । आदित्यशब्दितस्य भोक्तुः प्राणशब्दितत्वे हेतुरुच्यत इति यावत् । **उदयन् यत् प्राचीं दिशं प्रविशति** इति । अयं जीव; सुषुप्तिस्थानात् प्रबुध्यमान एव सन् प्राचीं दक्षिणां प्रतीचीम् उदीचीम् अधश्च ऊर्ध्वं अन्तरादिशश्च सर्व प्रकाशयन् तत्तद्दिग्वर्ति इन्द्रियाणि धर्मभूतज्ञानाख्यरश्मिद्वारा बिभर्ति । तस्मात् स एव सर्वप्राणशब्दितेन्द्रियनिर्वोढृत्वात् प्राण इत्यर्थः । **प्राचीं दिशं पविशति** – प्रकाशयति प्राच्यान् पदार्थान् उपलभत इति यावत् । **तेन** – तस्माद्धेतो: **प्राच्यान् प्राणान् रश्मिषु सन्निधत्ते** – पूर्वदिग्वर्तिपदार्थप्रकाशकान् चक्षुरादीन् प्राणान् धर्मभूतज्ञानाख्यरश्मिमुखेनाधितिष्ठति, प्रेरयति । धर्मभूतज्ञानेन तदधिष्ठातृत्वलक्षणसंनिधानाभावे चाक्षुरादिना करणेन रूपाधुपलम्भो न स्यात् । चेतनानधिष्ठितस्य करणस्य कार्यासमर्थत्वात् इति भावः । **यद्दक्षिणां यत्प्रतीचीम्** इत्यादौ ,**यद्दक्षिणां प्रविशति तेन दक्षिणात्यान् प्राणान् रशिषु सन्निधत्ते**,**यत्प्रतीचीम् प्रविशति तेन प्रतीच्यान् प्राणान् रश्मिषु सन्निधत्ते** इत्यादि शेषः पूरणीयः । लाघवार्थं प्रतिपर्यायं तदनुक्तिः । अत्र प्रजाः सिसृक्षुः परमात्मा प्रकृतिं पुरुषं च ससर्जेति वक्तव्ये परोक्षरूपेण रयिप्राणशब्दाभ्यां तदभिलापः, रयिप्राणयोः चन्द्रादित्य शब्दाभ्यामभिलापश्च, **परोक्षपिया इव हि देवा** : (ऐ.उ. १-३-१४) इति रीत्या रहस्यार्थस्य स्टतरोपदेशानर्हत्वसूचनार्थः ।।

<!-- hide type:editorial-heading --> **[****परमात्मनः** **वैश्वानरादिशब्दवाच्यत्वम्****]** <!-- /hide -->

# Mantra 1.7
<!-- sanskrit:devanagari -->
**स एष वैश्वानरो विश्वरूप प्राणोऽग्निरुदयते। तदेतदृचाभ्युक्तम्** <!-- hide type:verse-number --> **।। ७ ।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.7
**आदित्यो ह वै प्राण** इति ‘प्राण’ शब्दनिर्दिष्टस्य भोक्तृवर्गस्य उदयमानस्य परमात्मात्माकतामाह – **स एष वैश्वानरो विश्वरूपः** इति । यः प्राक् प्रस्तुतः प्रजापतिशब्दितो विश्वेषां नराणां नेतृत्वेन वैश्वानरशब्दवाच्यः, सर्वशरीरतया विश्वरूपशब्दितः, अग्रनेतृत्वादिगुणयोगेन अग्निशब्दितः सः **एषः** – प्राक् प्रजापतिशब्दनिर्दिष्टः परमात्मा **आदित्यो ह वै प्राणः** इति प्राणशब्दितभोक्तृरूपः सन् उदयत इत्यर्थः ।।

अयं च मन्त्रः वैश्वानराधिकरणे परमात्मपरतया सिद्धवत्कृत्य भगवता भाष्यकृता व्यवहृतः, अतः एवं व्याख्यातमिति द्रष्टव्यम् । **तदेतदृचाऽभ्युक्तम्** । तदेतत् ब्रह्माभिमुखीकृत्य ऋङ्मन्त्रेणोक्तम् ।।

<!-- hide type:editorial-heading --> **[****जीवः** **परमात्मानुवर्ती****]** <!-- /hide -->

# Mantra 1.8
<!-- sanskrit:devanagari -->
**विश्वरूपं हरिणं जातवेदसं परायणं ज्योतिरेकं तपन्तम् । सहस्ररश्मिश्शतधा वर्तमानः प्राणः प्रजानामुदयत्येष सूर्यः** <!-- hide type:verse-number --> **।।८।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.8
**विश्वरूपं हरिणम्** इति । **विश्वरूपम्** – सर्वशरीरम् । जातानि **वेदांसि** यस्मात् स **जातवेदाः**, **प्रज्ञा च तस्मात् प्रसृता पुराणी** इति सर्वज्ञानोत्पादकम् , **परायणम्** – परं प्राप्यम् **ज्योतिः** – सर्वप्रकाशकदीप्तिमन्तम् , **एकम्** – अद्वितीयम् , **तपन्तम्** – जाठराग्नयादिरूपेण **तपन्तम्** ,**सन्तापयति स्वं देहमापादतलमस्तकम्** (तै.ना. ९९) ।

**अहं वैश्वानरो भूत्वा प्राणिनां देहमाश्रितः**
**प्राणापानसमायुक्तः पचाम्यन्नं चतुर्विधम्** ।। (भ.गी. १५-१४)

इति श्रुतिस्मृतिभ्याम् , **हरिणम्** – हरिम् इत्यर्थः, हरिशब्दस्य नान्तत्वं छान्दसम् । **वर्तमान:** – अनुवर्तमानः – तद्विधेयतया तच्छरीरभूत इति यावत् । **सहस्ररश्मिः** – नानाविधविषय विषयक ज्ञानवान् , **प्रजानाम्** – स्थावरजङ्गमात्मकानां प्राणानाम् , **प्राणः** – धारकः, **सूर्यः** – सूर्यवत्प्रकाशकः, **एषः** – जीवः, **शतधा** – देवमनुष्यादिनानाविधदेहात्माभिमानशालितया, **उदयति** – सुषुप्तिस्थानात् “उदयते’, सर्गकाले उदयत इति वा अर्थः ।।

<!-- hide type:editorial-heading --> **[****इष्टापूर्तकारिणां** **पुनरावृत्तिः****]** <!-- /hide -->

# Mantra 1.9
<!-- sanskrit:devanagari -->
**संवत्सरो वै प्रजापतिः तस्यायने दक्षिणं चोत्तरं च तद्ये ह वै तदिष्टापूर्ते कृतमित्युपासते, ते चन्द्रमसमेव लोकमभिजयन्ते त एव पुनरावर्तन्ते । तस्मादेते ऋषयः प्रजाकामा दक्षिणं प्रतिपद्यन्ते । एष ह वै रयि:यः पितृयाणः** <!-- hide type:verse-number --> **।।९ ॥** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.9
एवं सूक्ष्मप्रकृतिजीवशरीरकस्य प्रजापतेः रयिप्राणशब्दित प्रकृतिपुरुष रूपभोग्यभोक्त्रात्मना विभागमुपवर्ण्य तस्यैव परमात्मनः अखण्डकालरूपेण स्थितस्य खण्डकालरूपेण विभागं प्रदर्शयिष्यन् चित्तावतरणाय वा उपासनार्थं वा संवत्सराख्यप्रजापतेः दक्षिणोत्तरायणात्मकं रयिप्राणरूपं विभागम् , तथा मासाख्यप्रजापतेः रयिप्राणशब्दितं कृष्णशुक्लपक्षात्माकं विभागम् , अहोरात्रात्मककालरूपप्रजापतेः रयिप्राणात्मकं रात्र्यहरात्मकं विभागम् , तत्प्रसङ्गेन रयिशब्दार्थदक्षिणायनकृष्णपक्षरात्र्यपेक्षया प्राणशब्दार्थभूतोत्तरायण शुक्लपक्षदिवसानाम् उत्कर्षं च वक्तुमारभते – **संवत्सरो वै** इति । **तस्य** – संवत्सराख्यकालरूपस्य प्रजापतेः दक्षिणोत्तरशब्दित अयने – सूर्यगत्याधारभूते द्वे रूपे स्तः । **तद्ये ह वै** इत्यादिना । **ह वा** इति प्रसिद्धौः स्मरणे वा । अयमर्थः – **तत्** – तत्र ये पुरुषाः, **इष्टापूर्ते दत्तमिति** तत् ‘कर्मोपासत इत्यर्थः । **य इमे ग्रामे इष्टापूर्ते दत्तमित्युपासते** (छा.उ. ५-१०-३) इति श्रुत्यन्तरैकार्थ्यात् । कृतशब्दो दत्तपरः । **इष्टम्** – यागादि, श्रौतम्, **पूर्तम्** – खातादि, इतिशब्दः प्रकारवचनः । यागदानवापीकूपादिकं कर्म येऽनुतिष्ठन्ति, ते चन्द्रमस्संबन्धिनं लोकम् अभिजायन्ते – अभिजयन्ति, प्राप्नुवन्ति । **त एव पुनरावर्तन्ते** । न त्वात्मोपासका उत्तरमार्गेण गता इत्यर्थः ।

**तस्मादेते** इति । तस्मात् हेतोः **एते** – कर्मठाः प्रजास्वर्गादिलक्षणक्षुद्रफलकामा: **ऋषयः** – क्षुद्रफलद्रष्टारः **दक्षिणं** पन्थानं पितृयाणशब्दितं **प्रतिपद्यन्ते** । **एष एव पितृयाण:** **रयि:** अन्नप्रधानो वैषयिकभोगात्मक इति यावत् ।

यद्यपि **धूमो रात्रिस्तथा कृष्णः** (भ.गी. ८-२५) इत्यादिप्रमाणप्रतिपन्नः पुराणेषु दक्षिणमार्गनिर्दिष्ट: धूमादिः चन्द्रान्तः पितृयाणोऽप्यन्यः । संवत्सरावयवभूतषण्मासात्मा दक्षिणायननिर्दिष्टोऽप्यन्यः । तथाऽपि दक्षिणायनशब्देन द्वयोरपि व्यवह्नियमाणत्वात् कालमार्गयोरेकीकृत्य व्यवहार उपपद्यत इति द्रष्टव्यम् ।।

<!-- hide type:editorial-heading --> **[****ब्रह्मोपासकानां** **अपुनरावृत्तिः****]** <!-- /hide -->

# Mantra 1.10
<!-- sanskrit:devanagari -->
**अथोत्तरेण, तपसा ब्रह्मचर्येण श्रद्धया विद्ययाऽऽत्मानमन्विष्य आदित्यमभि जयन्ते । एतद्वै प्राणानामायतनम् एतदमृतमभयम् , एतत्परायणम् । एतस्मान्न पुनरावर्तन्त इत्येष निरोधः । तदेष श्लोकः** <!-- hide type:verse-number --> **।। १० ।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.10
**अथोत्तरेणेति** । अथशब्दः वाक्यान्तरोपक्रमे । ये तावत् , **किं प्रजया करिष्यामः** (बृ.उ. ६-४-२२) इति विरक्ता ऋषयः कायक्लेशादिलक्षणेन **तपसा**, स्त्रीसङ्गराहित्यलक्षणेन **ब्रह्मचर्येण**, आस्तिक्यबुद्धिलक्षणया **श्रद्धया** ; प्रत्यगात्मविद्यया परमात्मानम् उपास्य अर्चिरादिना **उत्तरेणायनेन’**, **आदित्याच्चन्द्रमसं, चन्द्रमसो विद्युतम्, तत्पुरुषोऽमानवः, स एनान् ब्रह्म गमयति** (छां.उ. ४-१५-५) इत्युक्तप्रकारेण ब्रह्मप्राप्तिद्वारभूतमादित्यम् **अभिजयन्ते** – प्राप्नुवन्तीत्यर्थः । **अन्वेष्टव्यतया** निर्दिष्टमात्मानं स्तुवन् तेषाम् अपुनरावृत्तिं दर्शयति – **एतद्वै प्राणानामिति** । आयतनशब्दापेक्षया **एतत्** इति नपुंसकलिङ्गनिर्देशः । **प्राणानाम्** – प्राणभृताम् , **आयतनम्** – आधारभूतम् , **तद्यथा रथस्यारेषु नेमिरर्पिता नाभावरा अर्पिता: एवमेवैता भूतमात्राः प्र ज्ञामा त्रास्वर्पिता:, प्रज्ञामात्रा _:__प्राणेऽर्पिता_** : (कौ.उ. ३-६१) इति परमात्मनः सकलचेतनाधारत्वोक्तेः । **एतत् परायणम्** परं प्राप्यमित्यर्थः । **एतस्मान्न पुनरावर्तन्ते**, उपासका इति शेषः । उत्तरेण मार्गेण गताः, **मामु पेत्य तु कौन्तेय पुनर्जन्म न विद्यते** (भ.गी. ८-१६) इत्युक्तरीत्या परमात्मानं प्राप्य न निवर्तन्त इत्यर्थः । **एष निरोधः** । **एष:**- **प्रजाकामो वै प्र जा पतिः** (प्र.उ.१-४) इति प्राक्प्रजापतिशब्दनिर्दिष्टः परमात्मा स्वं प्राप्तस्य पुनरावृत्तिनिरोधकारी । अतः तं परमात्मानं प्रजापतिशब्दितं प्राप्तस्य तदुपासकस्य अपुनरावत्तिः उपपद्यत इति भावः । अत्र, **एष** इत्येतच्छब्देन प्रजापतिपरामर्शात् , **आत्मानमन्विष्य** इत्यात्मशब्दोऽपि प्रजापतिपर एव ।

अत एवैतत् सर्वमभिप्रेत्य सर्वव्याख्यानाधिकरणे (१-४-८) व्यासार्यैः – **तपसा ब्रह्मचर्येण श्रद्धया विद्ययाऽऽत्मानमन्विष्या दित्यमभि जयन्ते, एतस्मान्न पुनरावर्तन्ते** इत् अर्चिरादिगत्या अपुनरावृत्ति **प्रतिपा** दनात्, **प्रजाकामो ह वै प्रजापतिः** इति प्रजापतिशब्दनिर्दिष्टः परं ब्रह्मेति प्रतिपादितमिति द्रष्टव्यम् । ततश्च प्रजापतिमुपासीनस्य अर्चिरादिगत्यप्रतिपादनात् कथं प्रजापतेः ब्रह्मत्वमिति शंका पराकृता ।

**तदेष श्लोकः** । तत् – तस्मिन् संवत्सरात्मनि प्रजापतौ वक्ष्यमाणः श्लोक इत्यर्थः ।।

<!-- hide type:editorial-heading --> **[****परमात्मनः** **संवत्सररूपत्वम्****]** <!-- /hide -->

# Mantra 1.11
<!-- sanskrit:devanagari -->
**पञ्चपादं पितरं द्वादशाकृतिं दिव आहुः परे अर्द्ध पुरीषिणम् । अथेमे अन्य उ परे विचक्षणं सप्तचक्रे षडर आहुरर्पितमिति** <!-- hide type:verse-number --> **।। ११ ।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.11
**पञ्चपादं पितरम्** इति । वत्सर – संवत्सर – परिवत्सरेडावत्सरानुवत्सररूपाः पञ्चपादा यस्य स **पञ्चपादः** । अथवा, हेमन्तशिशिरयोः एकीकरणात् षडृतवः पञ्चर्तवः सम्पद्यन्ते, ते पादा यस्य सः **पंचपादः** तम्। **पितरम्** – सर्वस्य जनकम् , **द्वादशाकृतिम्** – द्वादशमासाकृतिम् , **दिवः** स्वर्गात् , **परे** – परस्मिन् , **अर्धे** – स्थाने, **पुरीषिणम्** – पुरीषशब्देन स्वर्णभूमिसन्निहितं ब्रह्माण्डगोलकावरणमुच्यते । तदस्य स्थानत्वेन अस्तीति **पुरीषिणमाहु:** इत्यन्वयः । **अथेमे** । अथशब्दः पक्षान्तरपरिग्रहे, **उ**शब्दोऽवधारणे, **पर**शब्दः उत्कृष्टवचनः । पूर्वोक्तेभ्योऽन्ये उत्कृष्टा:, **इमे** – कालतत्त्वविदः आदित्यादिग्रहसप्तकलक्षणचक्रयुक्ते ऋतुलक्षणारषट्कयुक्ते संवत्सराख्ये रथे जगत्सर्वं **विचक्षणम्** – कुशलं निश्चलं यथा भवति तथा **अर्पितम्** इत्याहुः ।।

<!-- hide type:editorial-heading --> **[****परमात्मन****:****मासरूपत्वम्****]** <!-- /hide -->

# Mantra 1.12
<!-- sanskrit:devanagari -->
**मासो वै प्रजापतिः ।तस्य कृष्णपक्ष एव रयिः, शुक्लः प्राणः ।तस्मादेते ऋषयः शुक्ल इष्टिं कुर्वन्ति; इतर इतरस्मिन्** <!-- hide type:verse-number --> **॥ १२ ॥** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.12
यथा संवत्सरो रयिप्राणात्मना विभक्तः, एवं मासोऽपि विभक्त इति उपासनार्थं प्रदर्शयति – **मासो वै प्रजापतिरिति** । स्पष्टोऽर्थः ।

**तस्मादेते** इति । यस्मात् **शुक्ल:** पक्षः प्राणतयोत्कृष्टः, तस्मात् **ऋषयः** अतीन्द्रियार्थद्रष्टारः सर्वेऽपि शुक्लपक्ष एव शोभनानि कर्माणि कुर्वन्ति । **इतरे** – अनृषयः, अज्ञाः पुनः अप्राणतया असारभूते कृष्णपक्षे कुर्वन्ति इत्यर्थः ।।

<!-- hide type:editorial-heading --> **[****परमात्मनः** **अहोरात्ररूपत्वम्****]** <!-- /hide -->

# Mantra 1.13
<!-- sanskrit:devanagari -->
**अहोरात्रो वै प्रजापतिः, तस्याहरेव प्राणो रात्रिरेव रयिः। प्राणं वा एते प्रस्कन्दन्ति ; ये दिवा रत्या संयुज्यन्ते । ब्रह्मचर्यमेव तत् , यद्रात्रौ रत्या संयुज्यन्ते** <!-- hide type:verse-number --> **।। १३ ।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.13
अमुमेव विभागं अहोरात्रेऽप्युपासनाय ‘दर्शयति’ – **अहो रात्रो वै प्रजापतिः** इति । स्पष्टोऽर्थः । **प्राणं वा एते** इति । यस्माद्धेतोः अह्नः प्राणरूपत्वम् , अत एव **रत्या** – रत्यर्थम् । प्रयोजनस्य हेतुत्वविवक्षया तृतीया । प्राणभूतेऽह्नि स्त्रीभिः **ये संयुज्यन्ते**, त **एते प्राणमेव प्रस्कन्दन्ति** – प्रकर्षेण शोषयन्ति; प्राणापचारात् प्राणमेव निघ्नन्ति इत्यर्थः ।

ननु तर्हि स्वयोषिद्गमनं गृहस्थैः न कार्यम् इत्याशंक्य रात्रौ कार्यमित्याह – **ब्रह्मचर्यमेव तदिति** । रत्यर्थं रात्रौ स्रीसंयोग: **ब्रह्मचर्यमेव** । मैथुनमेव न भवति इत्यर्थः । तन्न दोषाय इति यावत् ।।

<!-- hide type:editorial-heading --> **[परमात्मनः** **अन्नरूपत्वम्** ] <!-- /hide -->

# Mantra 1.14
<!-- sanskrit:devanagari -->
**अन्नं वै प्रजापतिः, ततो ह वै तद्रेतः, तस्मादिमाः प्रजाः प्रजायन्त इति** <!-- hide type:verse-number --> **।। १४ ॥** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.14
ननु प्रकृतिपुरुषकालात्मकं ब्रह्म कथं प्रजानामुपादानम् इत्युच्यते; अन्नपरिणामभूतस्य रेतस एव प्रजोपादानत्वदर्शनादित्याशंक्याह – **अन्नं वै प्रजापतिरिति** । अन्नावस्थं तदुत्पन्नरेतोऽवस्थं च यतः प्रजापतिशब्दितं ब्रह्मैव, अत: प्रकृतिपुरुषसंवत्सरमासादि कालान्नरेतोवस्थारूपाद्ब्रह्मणः सर्वाः प्रजाः प्रजायन्त इति प्रजापतिशब्दितस्य ब्रह्मणः उपादानत्वमुपपद्यत इति भावः ।।

<!-- hide type:editorial-heading --> **[उक्तसृष्टितत्त्वानुसारिषु** **अधिकारिभेदेन** **फलभेदः****]** <!-- /hide -->

# Mantra 1.15
<!-- sanskrit:devanagari -->
**तद्ये ह तत् प्रजापतिव्रतं चरन्ति, ते मिथुनम् उत्पादयन्ते । तेषामेवैष ब्रह्मलोकः । येषां तपो ब्रह्मचर्यम् , येषु सत्यं प्रतिष्ठितम्** <!-- hide type:verse-number --> **।। १५ ।।** <!-- /hide -->
<!-- /sanskrit:devanagari -->

# Mantra 1.16
<!-- sanskrit:devanagari -->
**तेषामसौ विरजो ब्रह्मलोकः, न येषु जिह्ममनृतं न माया चेति** <!-- hide type:verse-number --> **।। १६ ।।** <!-- /hide -->
<!-- /sanskrit:devanagari -->

<!-- commentary: {"commentary_id": "rangaramanuja-muni-prakashika"} -->
# Commentary: 1.16
प्रसङ्गात् अमुमुक्षुनिन्दापूर्वकं मुमुक्षून् स्तौति – **तद्ये ह वै प्रजापतिव्रतं चरन्ति** इति । तस्मात् ये, **अन्नं वै प्रजापतिः** इति प्रजापतिशब्दितस्य अन्नस्य व्रतं भक्षणं व्रतत्वेनानुतिष्ठन्ति, ये अन्नभक्षणशीला: ब्रह्मचर्यरहिताः, त एव प्रजा उत्पादयन्ते । **एष ब्रह्मलोक:** – पुत्र-पश्वादिलक्षण: कार्यभूतब्रह्मरूपः लोकः । तेषामेव न त्वात्मकामानामिति भावः।

**येषां तपो ब्रह्मचर्यम्** इति । येषां कायशोषणाख्यं **तपः**, न भक्षणशीलता, **मैथुनवर्जम्** । येषु च **सत्यवचनं प्रतिष्ठितम्** – येषु च **मनस्यन्यद्वचस्यन्यत् कर्मण्यन्यद्दुरात्मनाम्** (हितो. मित्रलाभे – १०२) इत्युक्त कौटिल्यलक्षणजिह्मत्वं नास्ति ; भूताहितं असत्यवचनं नास्ति – **तेषामसौ विरजो** निर्दोषः **ब्रह्मैव लोको ब्रह्मलोकः** परब्रह्मरूपं फलम् इत्यर्थः । तथैव व्यासार्यैः सर्वव्याख्यानाधिकरणे विवृतत्वात् इति द्रष्टव्यम् । इति शब्दः प्रतिवचनसमाप्तौ ।।

<!-- hide type:section-marker --> **।।** **इति** **प्रथमः** **प्रश्नः** **।।** <!-- /hide -->

<!-- hide type:section-marker --> **।।** **इति** **प्रथमप्रश्नप्रकाशिका** **।।** <!-- /hide -->
